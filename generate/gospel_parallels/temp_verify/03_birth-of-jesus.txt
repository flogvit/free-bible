TITTEL: Jesu fødsel
ID: birth-of-jesus
SEKSJON: birth-childhood
NOTAT: Matteus forteller om vismennene, Lukas om hyrdene.

============================================================

--- Matteus Matt 2:1-12 ---

1: Da Jesus var født i Betlehem i Judea, i kong Herodes' dager, se, da kom noen vismenn fra Østen til Jerusalem
2: De spurte: «Hvor er han som er født til jødenes konge? Vi har sett hans stjerne i Østen og er kommet for å tilbe ham.»
3: Da kong Herodes hørte dette, ble han urolig, og hele Jerusalem med ham.
4: Han samlet alle overprestene og folkets skriftlærde og spurte dem hvor Messias skulle fødes.
5: De svarte ham: «I Betlehem i Judea. For slik er det skrevet ved profeten:
6: Og du, Betlehem, Juda land, er slett ikke den minste blant Judas fyrster, for fra deg skal det komme en høvding som skal være hyrde for mitt folk Israel.»
7: Da kalte Herodes vismennene til seg i hemmelighet og spurte dem nøye ut om når stjernen hadde begynt å vise seg.
8: Så sendte han dem til Betlehem og sa: «Gå og let nøye etter barnet! Og når dere finner det, meld fra til meg, så jeg også kan komme og tilbe det.»
9: Da de hadde hørt kongens ord, dro de av sted. Og se, stjernen som de hadde sett i Østen, gikk foran dem til den ble stående over stedet der barnet var.
10: Da de så stjernen, ble de fylt av overmåte stor glede.
11: De gikk inn i huset og så barnet hos Maria, dets mor. De falt ned og tilba det, åpnet skattene sine og bar frem gaver til det: gull, røkelse og myrra.
12: I en drøm ble de varslet om at de ikke måtte vende tilbake til Herodes, og de dro hjem til sitt land en annen vei.

--- Lukas Luk 2:1-20 ---

1: I de dager gikk det ut en befaling fra keiser Augustus om at hele verden skulle skrives inn i manntall.
2: Dette var den første innskrivningen, og den fant sted mens Kvirinius var landshøvding i Syria.
3: Alle dro av sted for å la seg innskrive, hver til sin by.
4: Også Josef dro opp fra Galilea, fra byen Nasaret, til Judea, til Davids by som heter Betlehem, fordi han var av Davids hus og ætt.
5: Han skulle la seg innskrive sammen med Maria, som var lovet bort til ham, og som ventet barn.
6: Mens de var der, kom tiden da hun skulle føde.
7: Hun fødte sin førstefødte sønn, svøpte ham og la ham i en krybbe, for det var ikke plass til dem i herberget.
8: Det var noen gjetere i samme trakt som holdt seg ute på marken og voktet flokken sin om natten.
9: Da sto en Herrens engel foran dem, og Herrens herlighet lyste om dem. De ble grepet av stor frykt.
10: Men engelen sa til dem: «Frykt ikke! For se, jeg forkynner dere en stor glede, en glede for hele folket:
11: I dag er det født dere en frelser i Davids by; han er Kristus, Herren.
12: Og dette skal være tegnet for dere: Dere skal finne et barn som er svøpt og ligger i en krybbe.»
13: Med ett var det sammen med engelen en himmelsk hærskare, som lovpriste Gud og sa:
14: «Ære være Gud i det høyeste, og fred på jorden blant mennesker som har Guds velbehag.»
15: Da englene hadde forlatt dem og dratt tilbake til himmelen, sa gjeterne til hverandre: «La oss gå inn til Betlehem og se dette som har hendt, det som Herren har kunngjort for oss.»
16: De skyndte seg av sted og fant Maria og Josef og det lille barnet som lå i krybben.
17: Da de hadde sett ham, fortalte de om det som var blitt sagt dem om dette barnet.
18: Alle som hørte det, undret seg over det gjeterne fortalte.
19: Men Maria tok vare på alt dette og grunnet på det i sitt hjerte.
20: Gjeterne vendte tilbake, og de lovet og priste Gud for alt de hadde hørt og sett; det var slik som det var blitt sagt dem.

