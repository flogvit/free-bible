TITTEL: På veien til Emmaus
ID: road-emmaus
SEKSJON: resurrection
NOTAT: Kun i Lukas. Jesus åpenbarer seg for to disipler på veien.

============================================================

--- Lukas Luk 24:13-35 ---

13: Samme dag var to av dem på vei til en landsby som heter Emmaus, seksti stadier fra Jerusalem.
14: De snakket med hverandre om alt det som hadde hendt.
15: Mens de samtalte og drøftet, kom Jesus selv og slo følge med dem.
16: Men øynene deres ble holdt igjen, så de ikke kjente ham.
17: Han sa til dem: «Hva er det dere går og snakker om?» De stanset, med bedrøvet mine.
18: Den ene, som het Kleopas, svarte: «Er du den eneste tilreisende i Jerusalem som ikke vet hva som har skjedd der i disse dager?»
19: «Hva da?» spurte han. De svarte: «Det med Jesus fra Nasaret, en mann som var en profet, mektig i gjerning og ord for Gud og hele folket –
20: hvordan overprestene og rådsherrene våre utleverte ham til dødsdom og korsfestet ham.
21: Vi hadde håpet at han var den som skulle befri Israel. Og nå, til alt dette, er det tredje dagen siden dette skjedde.
22: Men noen kvinner blant oss har også forferdet oss. De var ved graven tidlig i morges,
23: og da de ikke fant kroppen hans, kom de tilbake og fortalte at de hadde sett et syn av engler som sa at han lever.
24: Noen av våre gikk da til graven og fant det slik som kvinnene hadde sagt, men ham selv så de ikke.»
25: Da sa han til dem: «Så uforstandige dere er, og så trege til å tro alt det profetene har sagt!
26: Måtte ikke Messias lide dette og så gå inn til sin herlighet?»
27: Og han begynte med Moses og alle profetene og forklarte for dem det som står om ham i alle skriftene.
28: De nærmet seg landsbyen de skulle til, og han lot som han ville gå videre.
29: Men de ba ham innstendig: «Bli hos oss, for det lir mot kveld, og dagen er allerede på hell.» Så gikk han inn for å bli hos dem.
30: Da han satt til bords med dem, tok han brødet, velsignet det, brøt det og ga dem.
31: Da ble øynene deres åpnet, og de kjente ham igjen. Men han ble usynlig for dem.
32: De sa til hverandre: «Brant ikke hjertene våre i oss da han talte til oss på veien og åpnet skriftene for oss?»
33: Og de brøt opp med en gang og vendte tilbake til Jerusalem. Der fant de de elleve og de som var samlet med dem,
34: og disse sa: «Herren er virkelig stått opp! Han har vist seg for Simon.»
35: Så fortalte de to hva som hadde skjedd på veien, og hvordan de hadde kjent ham igjen da han brøt brødet.

