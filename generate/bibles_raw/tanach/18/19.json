[
  {
    "bookId": 18,
    "chapterId": 19,
    "verseId": 1,
    "text": "וַיַּ֥עַן אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 19,
    "verseId": 2,
    "text": "עַד־אָ֭נָה תּוֹגְי֣וּן נַפְשִׁ֑י וּֽתְדַכְּאוּנַ֥נִי בְמִלִּֽים׃ ‬"
  },
  {
    "bookId": 18,
    "chapterId": 19,
    "verseId": 3,
    "text": "זֶ֤ה עֶ֣שֶׂר פְּ֭עָמִים תַּכְלִימ֑וּנִי לֹֽא־תֵ֝בֹ֗שׁוּ תַּהְכְּרוּ־לִֽי׃ ‬"
  },
  {
    "bookId": 18,
    "chapterId": 19,
    "verseId": 4,
    "text": "וְאַף־אָמְנָ֥ם שָׁגִ֑יתִי אִ֝תִּ֗י תָּלִ֥ין מְשׁוּגָתִֽי׃ ‬"
  },
  {
    "bookId": 18,
    "chapterId": 19,
    "verseId": 5,
    "text": "אִם־אָ֭מְנָם עָלַ֣י תַּגְדִּ֑ילוּ וְתוֹכִ֥יחוּ עָ֝לַ֗י חֶרְפָּתִּֽי׃ ‬"
  },
  {
    "bookId": 18,
    "chapterId": 19,
    "verseId": 6,
    "text": "דְּֽעוּ־אֵ֭פוֹ כִּי־אֱל֣וֹהַּ עִוְּתָ֑נִי וּ֝מְצוּד֗וֹ עָלַ֥י הִקִּֽיף׃ ‬"
  },
  {
    "bookId": 18,
    "chapterId": 19,
    "verseId": 7,
    "text": "הֵ֤ן אֶצְעַ֣ק חָ֭מָס וְלֹ֣א אֵעָנֶ֑ה אֲ֝שַׁוַּ֗ע וְאֵ֣ין מִשְׁפָּֽט׃ ‬"
  },
  {
    "bookId": 18,
    "chapterId": 19,
    "verseId": 8,
    "text": "אָרְחִ֣י גָ֭דַר וְלֹ֣א אֶעֱב֑וֹר וְעַ֥ל נְ֝תִיבוֹתַ֗י חֹ֣שֶׁךְ יָשִֽׂים׃ ‬"
  },
  {
    "bookId": 18,
    "chapterId": 19,
    "verseId": 9,
    "text": "כְּ֭בוֹדִי מֵעָלַ֣י הִפְשִׁ֑יט וַ֝יָּ֗סַר עֲטֶ֣רֶת רֹאשִֽׁי׃ ‬"
  },
  {
    "bookId": 18,
    "chapterId": 19,
    "verseId": 10,
    "text": "יִתְּצֵ֣נִי סָ֭בִיב וָאֵלַ֑ךְ וַיַּסַּ֥ע כָּ֝עֵ֗ץ תִּקְוָתִֽי׃ ‬"
  },
  {
    "bookId": 18,
    "chapterId": 19,
    "verseId": 11,
    "text": "וַיַּ֣חַר עָלַ֣י אַפּ֑וֹ וַיַּחְשְׁבֵ֖נִי ל֣וֹ כְצָרָֽיו׃ ‬"
  },
  {
    "bookId": 18,
    "chapterId": 19,
    "verseId": 12,
    "text": "יַ֤חַד ׀ יָ֘בֹ֤אוּ גְדוּדָ֗יו וַיָּסֹ֣לּוּ עָלַ֣י דַּרְכָּ֑ם וַיַּחֲנ֖וּ סָבִ֣יב לְאָהֳלִֽי׃ ‬"
  },
  {
    "bookId": 18,
    "chapterId": 19,
    "verseId": 13,
    "text": "אַ֭חַי מֵעָלַ֣י הִרְחִ֑יק וְ֝יֹדְעַ֗י אַךְ־זָ֥רוּ מִמֶּֽנִּי׃ ‬"
  },
  {
    "bookId": 18,
    "chapterId": 19,
    "verseId": 14,
    "text": "חָדְל֥וּ קְרוֹבָ֑י וּֽמְיֻדָּעַ֥י שְׁכֵחֽוּנִי׃ ‬"
  },
  {
    "bookId": 18,
    "chapterId": 19,
    "verseId": 15,
    "text": "גָּ֘רֵ֤י בֵיתִ֣י וְ֭אַמְהֹתַי לְזָ֣ר תַּחְשְׁבֻ֑נִי נָ֝כְרִ֗י הָיִ֥יתִי בְעֵינֵיהֶֽם׃ ‬"
  },
  {
    "bookId": 18,
    "chapterId": 19,
    "verseId": 16,
    "text": "לְעַבְדִּ֣י קָ֭רָאתִי וְלֹ֣א יַעֲנֶ֑ה בְּמוֹ־פִ֝֗י אֶתְחַנֶּן־לֽוֹ׃ ‬"
  },
  {
    "bookId": 18,
    "chapterId": 19,
    "verseId": 17,
    "text": "ר֭וּחִֽי זָ֣רָה לְאִשְׁתִּ֑י וְ֝חַנֹּתִ֗י לִבְנֵ֥י בִטְנִֽי׃ ‬"
  },
  {
    "bookId": 18,
    "chapterId": 19,
    "verseId": 18,
    "text": "גַּם־עֲ֭וִילִים מָ֣אֲסוּ בִ֑י אָ֝ק֗וּמָה וַיְדַבְּרוּ־בִֽי׃ ‬"
  },
  {
    "bookId": 18,
    "chapterId": 19,
    "verseId": 19,
    "text": "תִּֽ֭עֲבוּנִי כָּל־מְתֵ֣י סוֹדִ֑י וְזֶֽה־אָ֝הַ֗בְתִּי נֶהְפְּכוּ־בִֽי׃ ‬"
  },
  {
    "bookId": 18,
    "chapterId": 19,
    "verseId": 20,
    "text": "בְּעוֹרִ֣י וּ֭בִבְשָׂרִי דָּבְקָ֣ה עַצְמִ֑י וָ֝אֶתְמַלְּטָ֗ה בְּע֣וֹר שִׁנָּֽי׃ ‬"
  },
  {
    "bookId": 18,
    "chapterId": 19,
    "verseId": 21,
    "text": "חָנֻּ֬נִי חָנֻּ֣נִי אַתֶּ֣ם רֵעָ֑י כִּ֥י יַד־אֱ֝ל֗וֹהַּ נָ֣גְעָה בִּֽי׃ ‬"
  },
  {
    "bookId": 18,
    "chapterId": 19,
    "verseId": 22,
    "text": "לָ֭מָּה תִּרְדְּפֻ֣נִי כְמוֹ־אֵ֑ל וּ֝מִבְּשָׂרִ֗י לֹ֣א תִשְׂבָּֽעוּ׃ ‬"
  },
  {
    "bookId": 18,
    "chapterId": 19,
    "verseId": 23,
    "text": "מִֽי־יִתֵּ֣ן אֵ֭פוֹ וְיִכָּתְב֣וּן מִלָּ֑י מִֽי־יִתֵּ֖ן בַּסֵּ֣פֶר וְיֻחָֽקוּ׃ ‬"
  },
  {
    "bookId": 18,
    "chapterId": 19,
    "verseId": 24,
    "text": "בְּעֵט־בַּרְזֶ֥ל וְעֹפָ֑רֶת לָ֝עַ֗ד בַּצּ֥וּר יֵחָצְבֽוּן׃ ‬"
  },
  {
    "bookId": 18,
    "chapterId": 19,
    "verseId": 25,
    "text": "וַאֲנִ֣י יָ֭דַעְתִּי גֹּ֣אֲלִי חָ֑י וְ֝אַחֲר֗וֹן עַל־עָפָ֥ר יָקֽוּם׃ ‬"
  },
  {
    "bookId": 18,
    "chapterId": 19,
    "verseId": 26,
    "text": "וְאַחַ֣ר ע֭וֹרִֽי נִקְּפוּ־זֹ֑את וּ֝מִבְּשָׂרִ֗י אֶֽחֱזֶ֥ה אֱלֽוֹהַּ׃ ‬"
  },
  {
    "bookId": 18,
    "chapterId": 19,
    "verseId": 27,
    "text": "אֲשֶׁ֤ר אֲנִ֨י ׀ אֶֽחֱזֶה־לִּ֗י וְעֵינַ֣י רָא֣וּ וְלֹא־זָ֑ר כָּל֖וּ כִלְיֹתַ֣י בְּחֵקִֽי׃ ‬"
  },
  {
    "bookId": 18,
    "chapterId": 19,
    "verseId": 28,
    "text": "כִּ֣י תֹ֭אמְרוּ מַה־נִּרְדָּף־ל֑וֹ וְשֹׁ֥רֶשׁ דָּ֝בָ֗ר נִמְצָא־בִֽי׃ ‬"
  },
  {
    "bookId": 18,
    "chapterId": 19,
    "verseId": 29,
    "text": "גּ֤וּרוּ לָכֶ֨ם ׀ מִפְּנֵי־חֶ֗רֶב כִּֽי־חֵ֭מָה עֲוֺנ֣וֹת חָ֑רֶב לְמַ֖עַן תֵּדְע֣וּן *שדין **שַׁדּֽוּן׃ ס ‬"
  }
]