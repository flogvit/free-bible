[
  {
    "bookId": 18,
    "chapterId": 10,
    "verseId": 1,
    "text": "נָֽקְטָ֥ה נַפְשִׁ֗י בְּחַ֫יָּ֥י אֶֽעֶזְבָ֣ה עָלַ֣י שִׂיחִ֑י אֲ֝דַבְּרָה֗ בְּמַ֣ר נַפְשִֽׁי׃ ‬"
  },
  {
    "bookId": 18,
    "chapterId": 10,
    "verseId": 2,
    "text": "אֹמַ֣ר אֶל־אֱ֭לוֹהַּ אַל־תַּרְשִׁיעֵ֑נִי הֽ֝וֹדִיעֵ֗נִי עַ֣ל מַה־תְּרִיבֵֽנִי׃ ‬"
  },
  {
    "bookId": 18,
    "chapterId": 10,
    "verseId": 3,
    "text": "הֲט֤וֹב לְךָ֨ ׀ כִּֽי־תַעֲשֹׁ֗ק כִּֽי־תִ֭מְאַס יְגִ֣יעַ כַּפֶּ֑יךָ וְעַל־עֲצַ֖ת רְשָׁעִ֣ים הוֹפָֽעְתָּ׃ ‬"
  },
  {
    "bookId": 18,
    "chapterId": 10,
    "verseId": 4,
    "text": "הַעֵינֵ֣י בָשָׂ֣ר לָ֑ךְ אִם־כִּרְא֖וֹת אֱנ֣וֹשׁ תִּרְאֶֽה׃ ‬"
  },
  {
    "bookId": 18,
    "chapterId": 10,
    "verseId": 5,
    "text": "הֲכִימֵ֣י אֱנ֣וֹשׁ יָמֶ֑יךָ אִם־שְׁ֝נוֹתֶ֗יךָ כִּ֣ימֵי גָֽבֶר׃ ‬"
  },
  {
    "bookId": 18,
    "chapterId": 10,
    "verseId": 6,
    "text": "כִּֽי־תְבַקֵּ֥שׁ לַעֲוֺנִ֑י וּ֭לְחַטָּאתִ֥י תִדְרֽוֹשׁ׃ ‬"
  },
  {
    "bookId": 18,
    "chapterId": 10,
    "verseId": 7,
    "text": "עַֽל־דַּ֭עְתְּךָ כִּי־לֹ֣א אֶרְשָׁ֑ע וְאֵ֖ין מִיָּדְךָ֣ מַצִּֽיל׃ ‬"
  },
  {
    "bookId": 18,
    "chapterId": 10,
    "verseId": 8,
    "text": "יָדֶ֣יךָ עִ֭צְּבוּנִי וַֽיַּעֲשׂ֑וּנִי יַ֥חַד סָ֝בִ֗יב וַֽתְּבַלְּעֵֽנִי׃ ‬"
  },
  {
    "bookId": 18,
    "chapterId": 10,
    "verseId": 9,
    "text": "זְכָר־נָ֭א כִּי־כַחֹ֣מֶר עֲשִׂיתָ֑נִי וְֽאֶל־עָפָ֥ר תְּשִׁיבֵֽנִי׃ ‬"
  },
  {
    "bookId": 18,
    "chapterId": 10,
    "verseId": 10,
    "text": "הֲלֹ֣א כֶ֭חָלָב תַּתִּיכֵ֑נִי וְ֝כַגְּבִנָּ֗ה תַּקְפִּיאֵֽנִי׃ ‬"
  },
  {
    "bookId": 18,
    "chapterId": 10,
    "verseId": 11,
    "text": "ע֣וֹר וּ֭בָשָׂר תַּלְבִּישֵׁ֑נִי וּֽבַעֲצָמ֥וֹת וְ֝גִידִ֗ים תְּסֹכְכֵֽנִי׃ ‬"
  },
  {
    "bookId": 18,
    "chapterId": 10,
    "verseId": 12,
    "text": "חַיִּ֣ים וָ֭חֶסֶד עָשִׂ֣יתָ עִמָּדִ֑י וּ֝פְקֻדָּתְךָ֗ שָֽׁמְרָ֥ה רוּחִֽי׃ ‬"
  },
  {
    "bookId": 18,
    "chapterId": 10,
    "verseId": 13,
    "text": "וְ֭אֵלֶּה צָפַ֣נְתָּ בִלְבָבֶ֑ךָ יָ֝דַ֗עְתִּי כִּי־זֹ֥את עִמָּֽךְ׃ ‬"
  },
  {
    "bookId": 18,
    "chapterId": 10,
    "verseId": 14,
    "text": "אִם־חָטָ֥אתִי וּשְׁמַרְתָּ֑נִי וּ֝מֵעֲוֺנִ֗י לֹ֣א תְנַקֵּֽנִי׃ ‬"
  },
  {
    "bookId": 18,
    "chapterId": 10,
    "verseId": 15,
    "text": "אִם־רָשַׁ֡עְתִּי אַלְלַ֬י לִ֗י וְ֭צָדַקְתִּי לֹא־אֶשָּׂ֣א רֹאשִׁ֑י שְׂבַ֥ע קָ֝ל֗וֹן וּרְאֵ֥ה עָנְיֽ͏ִי׃ ‬"
  },
  {
    "bookId": 18,
    "chapterId": 10,
    "verseId": 16,
    "text": "וְ֭יִגְאֶה כַּשַּׁ֣חַל תְּצוּדֵ֑נִי וְ֝תָשֹׁ֗ב תִּתְפַּלָּא־בִֽי׃ ‬"
  },
  {
    "bookId": 18,
    "chapterId": 10,
    "verseId": 17,
    "text": "תְּחַדֵּ֬שׁ עֵדֶ֨יךָ ׀ נֶגְדִּ֗י וְתֶ֣רֶב כַּֽ֭עַשְׂךָ עִמָּדִ֑י חֲלִיפ֖וֹת וְצָבָ֣א עִמִּֽי׃ ‬"
  },
  {
    "bookId": 18,
    "chapterId": 10,
    "verseId": 18,
    "text": "וְלָ֣מָּה מֵ֭רֶחֶם הֹצֵאתָ֑נִי אֶ֝גְוַ֗ע וְעַ֣יִן לֹא־תִרְאֵֽנִי׃ ‬"
  },
  {
    "bookId": 18,
    "chapterId": 10,
    "verseId": 19,
    "text": "כַּאֲשֶׁ֣ר לֹא־הָיִ֣יתִי אֶהְיֶ֑ה מִ֝בֶּ֗טֶן לַקֶּ֥בֶר אוּבָֽל׃ ‬"
  },
  {
    "bookId": 18,
    "chapterId": 10,
    "verseId": 20,
    "text": "הֲלֹא־מְעַ֣ט יָמַ֣י *יחדל **וַחֲדָ֑ל *ישית **וְשִׁ֥ית מִ֝מֶּ֗נִּי וְאַבְלִ֥יגָה מְּעָֽט׃ ‬"
  },
  {
    "bookId": 18,
    "chapterId": 10,
    "verseId": 21,
    "text": "בְּטֶ֣רֶם אֵ֭לֵךְ וְלֹ֣א אָשׁ֑וּב אֶל־אֶ֖רֶץ חֹ֣שֶׁךְ וְצַלְמָֽוֶת׃ ‬"
  },
  {
    "bookId": 18,
    "chapterId": 10,
    "verseId": 22,
    "text": "אֶ֤רֶץ עֵיפָ֨תָה ׀ כְּמ֥וֹ אֹ֗פֶל צַ֭לְמָוֶת וְלֹ֥א סְדָרִ֗ים וַתֹּ֥פַע כְּמוֹ־אֹֽפֶל׃ פ ‬"
  }
]