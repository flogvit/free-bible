[
  {
    "bookId": 18,
    "chapterId": 26,
    "verseId": 1,
    "text": "וַיַּ֥עַן אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 26,
    "verseId": 2,
    "text": "מֶה־עָזַ֥רְתָּ לְלֹא־כֹ֑חַ ה֝וֹשַׁ֗עְתָּ זְר֣וֹעַ לֹא־עֹֽז׃ ‬"
  },
  {
    "bookId": 18,
    "chapterId": 26,
    "verseId": 3,
    "text": "מַה־יָּ֭עַצְתָּ לְלֹ֣א חָכְמָ֑ה וְ֝תוּשִׁיָּ֗ה לָרֹ֥ב הוֹדָֽעְתָּ׃ ‬"
  },
  {
    "bookId": 18,
    "chapterId": 26,
    "verseId": 4,
    "text": "אֶת־מִ֭י הִגַּ֣דְתָּ מִלִּ֑ין וְנִשְׁמַת־מִ֝י יָצְאָ֥ה מִמֶּֽךָּ׃ ‬"
  },
  {
    "bookId": 18,
    "chapterId": 26,
    "verseId": 5,
    "text": "הָרְפָאִ֥ים יְחוֹלָ֑לוּ מִתַּ֥חַת מַ֝֗יִם וְשֹׁכְנֵיהֶֽם׃ ‬"
  },
  {
    "bookId": 18,
    "chapterId": 26,
    "verseId": 6,
    "text": "עָר֣וֹם שְׁא֣וֹל נֶגְדּ֑וֹ וְאֵ֥ין כְּ֝ס֗וּת לָֽאֲבַדּֽוֹן׃ ‬"
  },
  {
    "bookId": 18,
    "chapterId": 26,
    "verseId": 7,
    "text": "נֹטֶ֣ה צָפ֣וֹן עַל־תֹּ֑הוּ תֹּ֥לֶה אֶ֝֗רֶץ עַל־בְּלִי־מָֽה׃ ‬"
  },
  {
    "bookId": 18,
    "chapterId": 26,
    "verseId": 8,
    "text": "צֹרֵֽר־מַ֥יִם בְּעָבָ֑יו וְלֹא־נִבְקַ֖ע עָנָ֣ן תַּחְתָּֽם׃ ‬"
  },
  {
    "bookId": 18,
    "chapterId": 26,
    "verseId": 9,
    "text": "מְאַחֵ֥ז פְּנֵי־כִסֵּ֑ה פַּרְשֵׁ֖ז עָלָ֣יו עֲנָנֽוֹ׃ ‬"
  },
  {
    "bookId": 18,
    "chapterId": 26,
    "verseId": 10,
    "text": "חֹֽק־חָ֭ג עַל־פְּנֵי־מָ֑יִם עַד־תַּכְלִ֖ית א֣וֹר עִם־חֹֽשֶׁךְ׃ ‬"
  },
  {
    "bookId": 18,
    "chapterId": 26,
    "verseId": 11,
    "text": "עַמּוּדֵ֣י שָׁמַ֣יִם יְרוֹפָ֑פוּ וְ֝יִתְמְה֗וּ מִגַּעֲרָתֽוֹ׃ ‬"
  },
  {
    "bookId": 18,
    "chapterId": 26,
    "verseId": 12,
    "text": "בְּ֭כֹחוֹ רָגַ֣ע הַיָּ֑ם *ובתובנתו **וּ֝בִתְבוּנָת֗וֹ מָ֣חַץ רָֽהַב׃ ‬"
  },
  {
    "bookId": 18,
    "chapterId": 26,
    "verseId": 13,
    "text": "בְּ֭רוּחוֹ שָׁמַ֣יִם שִׁפְרָ֑ה חֹֽלֲלָ֥ה יָ֝ד֗וֹ נָחָ֥שׁ בָּרִֽיחַ׃ ‬"
  },
  {
    "bookId": 18,
    "chapterId": 26,
    "verseId": 14,
    "text": "הֶן־אֵ֤לֶּה ׀ קְצ֬וֹת *דרכו **דְּרָכָ֗יו וּמַה־שֵּׁ֣מֶץ דָּ֭בָר נִשְׁמַע־בּ֑וֹ וְרַ֥עַם *גבורתו **גְּ֝בוּרוֹתָ֗יו מִ֣י יִתְבּוֹנָֽן׃ ס ‬"
  }
]