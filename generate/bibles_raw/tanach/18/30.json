[
  {
    "bookId": 18,
    "chapterId": 30,
    "verseId": 1,
    "text": "וְעַתָּ֤ה ׀ שָֽׂחֲק֣וּ עָלַי֮ צְעִירִ֥ים מִמֶּ֗נִּי לְיָ֫מִ֥ים אֲשֶׁר־מָאַ֥סְתִּי אֲבוֹתָ֑ם לָ֝שִׁ֗ית עִם־כַּלְבֵ֥י צֹאנִֽי׃ ‬"
  },
  {
    "bookId": 18,
    "chapterId": 30,
    "verseId": 2,
    "text": "גַּם־כֹּ֣חַ יְ֭דֵיהֶם לָ֣מָּה לִּ֑י עָ֝לֵ֗ימוֹ אָ֣בַד כָּֽלַח׃ ‬"
  },
  {
    "bookId": 18,
    "chapterId": 30,
    "verseId": 3,
    "text": "בְּחֶ֥סֶר וּבְכָפָ֗ן גַּ֫לְמ֥וּד הַֽעֹרְקִ֥ים צִיָּ֑ה אֶ֝֗מֶשׁ שׁוֹאָ֥ה וּמְשֹׁאָֽה׃ ‬"
  },
  {
    "bookId": 18,
    "chapterId": 30,
    "verseId": 4,
    "text": "הַקֹּטְפִ֣ים מַלּ֣וּחַ עֲלֵי־שִׂ֑יחַ וְשֹׁ֖רֶשׁ רְתָמִ֣ים לַחְמָֽם׃ ‬"
  },
  {
    "bookId": 18,
    "chapterId": 30,
    "verseId": 5,
    "text": "מִן־גֵּ֥ו יְגֹרָ֑שׁוּ יָרִ֥יעוּ עָ֝לֵ֗ימוֹ כַּגַּנָּֽב׃ ‬"
  },
  {
    "bookId": 18,
    "chapterId": 30,
    "verseId": 6,
    "text": "בַּעֲר֣וּץ נְחָלִ֣ים לִשְׁכֹּ֑ן חֹרֵ֖י עָפָ֣ר וְכֵפִֽים׃ ‬"
  },
  {
    "bookId": 18,
    "chapterId": 30,
    "verseId": 7,
    "text": "בֵּין־שִׂיחִ֥ים יִנְהָ֑קוּ תַּ֖חַת חָר֣וּל יְסֻפָּֽחוּ׃ ‬"
  },
  {
    "bookId": 18,
    "chapterId": 30,
    "verseId": 8,
    "text": "בְּֽנֵי־נָ֭בָל גַּם־בְּנֵ֣י בְלִי־שֵׁ֑ם נִ֝כְּא֗וּ מִן־הָאָֽרֶץ׃ ‬"
  },
  {
    "bookId": 18,
    "chapterId": 30,
    "verseId": 9,
    "text": "וְ֭עַתָּה נְגִינָתָ֣ם הָיִ֑יתִי וָאֱהִ֖י לָהֶ֣ם לְמִלָּֽה׃ ‬"
  },
  {
    "bookId": 18,
    "chapterId": 30,
    "verseId": 10,
    "text": "תִּֽ֭עֲבוּנִי רָ֣חֲקוּ מֶ֑נִּי וּ֝מִפָּנַ֗י לֹא־חָ֥שְׂכוּ רֹֽק׃ ‬"
  },
  {
    "bookId": 18,
    "chapterId": 30,
    "verseId": 11,
    "text": "כִּֽי־*יתרו **יִתְרִ֣י פִ֭תַּח וַיְעַנֵּ֑נִי וְ֝רֶ֗סֶן מִפָּנַ֥י שִׁלֵּֽחוּ׃ ‬"
  },
  {
    "bookId": 18,
    "chapterId": 30,
    "verseId": 12,
    "text": "עַל־יָמִין֮ פִּרְחַ֢ח יָ֫ק֥וּמוּ רַגְלַ֥י שִׁלֵּ֑חוּ וַיָּסֹ֥לּוּ עָ֝לַ֗י אָרְח֥וֹת אֵידָֽם׃ ‬"
  },
  {
    "bookId": 18,
    "chapterId": 30,
    "verseId": 13,
    "text": "נָתְס֗וּ נְֽתִיבָ֫תִ֥י לְהַוָּתִ֥י יֹעִ֑ילוּ לֹ֖א עֹזֵ֣ר לָֽמוֹ׃ ‬"
  },
  {
    "bookId": 18,
    "chapterId": 30,
    "verseId": 14,
    "text": "כְּפֶ֣רֶץ רָחָ֣ב יֶאֱתָ֑יוּ תַּ֥חַת שֹׁ֝אָ֗ה הִתְגַּלְגָּֽלוּ׃ ‬"
  },
  {
    "bookId": 18,
    "chapterId": 30,
    "verseId": 15,
    "text": "הָהְפַּ֥ךְ עָלַ֗י בַּלָּ֫ה֥וֹת תִּרְדֹּ֣ף כָּ֭רוּחַ נְדִבָתִ֑י וּ֝כְעָ֗ב עָבְרָ֥ה יְשֻׁעָתִֽי׃ ‬"
  },
  {
    "bookId": 18,
    "chapterId": 30,
    "verseId": 16,
    "text": "וְעַתָּ֗ה עָ֭לַי תִּשְׁתַּפֵּ֣ךְ נַפְשִׁ֑י יֹ֭אחֲז֣וּנִי יְמֵי־עֹֽנִי׃ ‬"
  },
  {
    "bookId": 18,
    "chapterId": 30,
    "verseId": 17,
    "text": "לַ֗יְלָה עֲ֭צָמַי נִקַּ֣ר מֵעָלָ֑י וְ֝עֹרְקַ֗י לֹ֣א יִשְׁכָּבֽוּן׃ ‬"
  },
  {
    "bookId": 18,
    "chapterId": 30,
    "verseId": 18,
    "text": "בְּרָב־כֹּ֭חַ יִתְחַפֵּ֣שׂ לְבוּשִׁ֑י כְּפִ֖י כֻתָּנְתִּ֣י יַֽאַזְרֵֽנִי׃ ‬"
  },
  {
    "bookId": 18,
    "chapterId": 30,
    "verseId": 19,
    "text": "הֹרָ֥נִי לַחֹ֑מֶר וָ֝אֶתְמַשֵּׁ֗ל כֶּעָפָ֥ר וָאֵֽפֶר׃ ‬"
  },
  {
    "bookId": 18,
    "chapterId": 30,
    "verseId": 20,
    "text": "אֲשַׁוַּ֣ע אֵ֭לֶיךָ וְלֹ֣א תַעֲנֵ֑נִי עָ֝מַ֗דְתִּי וַתִּתְבֹּ֥נֶן בִּֽי׃ ‬"
  },
  {
    "bookId": 18,
    "chapterId": 30,
    "verseId": 21,
    "text": "תֵּהָפֵ֣ךְ לְאַכְזָ֣ר לִ֑י בְּעֹ֖צֶם יָדְךָ֣ תִשְׂטְמֵֽנִי׃ ‬"
  },
  {
    "bookId": 18,
    "chapterId": 30,
    "verseId": 22,
    "text": "תִּשָּׂאֵ֣נִי אֶל־ר֭וּחַ תַּרְכִּיבֵ֑נִי וּ֝תְמֹגְגֵ֗נִי *תשוה **תּוּשִׁיָּֽה׃ ‬"
  },
  {
    "bookId": 18,
    "chapterId": 30,
    "verseId": 23,
    "text": "כִּֽי־יָ֭דַעְתִּי מָ֣וֶת תְּשִׁיבֵ֑נִי וּבֵ֖ית מוֹעֵ֣ד לְכָל־חָֽי׃ ‬"
  },
  {
    "bookId": 18,
    "chapterId": 30,
    "verseId": 24,
    "text": "אַ֣ךְ לֹא־בְ֭עִי יִשְׁלַח־יָ֑ד אִם־בְּ֝פִיד֗וֹ לָהֶ֥ן שֽׁוּעַ׃ ‬"
  },
  {
    "bookId": 18,
    "chapterId": 30,
    "verseId": 25,
    "text": "אִם־לֹ֣א בָ֭כִיתִי לִקְשֵׁה־י֑וֹם עָֽגְמָ֥ה נַ֝פְשִׁ֗י לָאֶבְיֽוֹן׃ ‬"
  },
  {
    "bookId": 18,
    "chapterId": 30,
    "verseId": 26,
    "text": "כִּ֤י ט֣וֹב קִ֭וִּיתִי וַיָּ֣בֹא רָ֑ע וַֽאֲיַחֲלָ֥ה לְ֝א֗וֹר וַיָּ֥בֹא אֹֽפֶל׃ ‬"
  },
  {
    "bookId": 18,
    "chapterId": 30,
    "verseId": 27,
    "text": "מֵעַ֖י רֻתְּח֥וּ וְלֹא־דָ֗מּוּ קִדְּמֻ֥נִי יְמֵי־עֹֽנִי׃ ‬"
  },
  {
    "bookId": 18,
    "chapterId": 30,
    "verseId": 28,
    "text": "קֹדֵ֣ר הִ֭לַּכְתִּי בְּלֹ֣א חַמָּ֑ה קַ֖מְתִּי בַקָּהָ֣ל אֲשַׁוֵּֽעַ׃ ‬"
  },
  {
    "bookId": 18,
    "chapterId": 30,
    "verseId": 29,
    "text": "אָ֭ח הָיִ֣יתִי לְתַנִּ֑ים וְ֝רֵ֗עַ לִבְנ֥וֹת יַעֲנָֽה׃ ‬"
  },
  {
    "bookId": 18,
    "chapterId": 30,
    "verseId": 30,
    "text": "ע֭וֹרִי שָׁחַ֣ר מֵעָלָ֑י וְעַצְמִי־חָ֝֗רָה מִנִּי־חֹֽרֶב׃ ‬"
  },
  {
    "bookId": 18,
    "chapterId": 30,
    "verseId": 31,
    "text": "וַיְהִ֣י לְ֭אֵבֶל כִּנֹּרִ֑י וְ֝עֻגָבִ֗י לְק֣וֹל בֹּכִֽים׃ ‬"
  }
]