[
  {
    "bookId": 18,
    "chapterId": 25,
    "verseId": 1,
    "text": "וַ֭יַּעַן בִּלְדַּ֥ד הַשֻּׁחִ֗י וַיֹּאמַֽר׃ ‬"
  },
  {
    "bookId": 18,
    "chapterId": 25,
    "verseId": 2,
    "text": "הַמְשֵׁ֣ל וָפַ֣חַד עִמּ֑וֹ עֹשֶׂ֥ה שָׁ֝ל֗וֹם בִּמְרוֹמָֽיו׃ ‬"
  },
  {
    "bookId": 18,
    "chapterId": 25,
    "verseId": 3,
    "text": "הֲיֵ֣שׁ מִ֭סְפָּר לִגְדוּדָ֑יו וְעַל־מִ֝֗י לֹא־יָק֥וּם אוֹרֵֽהוּ׃ ‬"
  },
  {
    "bookId": 18,
    "chapterId": 25,
    "verseId": 4,
    "text": "וּמַה־יִּצְדַּ֣ק אֱנ֣וֹשׁ עִם־אֵ֑ל וּמַה־יִּ֝זְכֶּ֗ה יְל֣וּד אִשָּֽׁה׃ ‬"
  },
  {
    "bookId": 18,
    "chapterId": 25,
    "verseId": 5,
    "text": "הֵ֣ן עַד־יָ֭רֵחַ וְלֹ֣א יַאֲהִ֑יל וְ֝כוֹכָבִ֗ים לֹא־זַכּ֥וּ בְעֵינָֽיו׃ ‬"
  },
  {
    "bookId": 18,
    "chapterId": 25,
    "verseId": 6,
    "text": "אַ֭ף כִּֽי־אֱנ֣וֹשׁ רִמָּ֑ה וּבֶן־אָ֝דָ֗ם תּוֹלֵעָֽה׃ פ ‬"
  }
]