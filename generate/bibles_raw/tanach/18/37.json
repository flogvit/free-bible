[
  {
    "bookId": 18,
    "chapterId": 37,
    "verseId": 1,
    "text": "אַף־לְ֭זֹאת יֶחֱרַ֣ד לִבִּ֑י וְ֝יִתַּ֗ר מִמְּקוֹמֽוֹ׃ ‬"
  },
  {
    "bookId": 18,
    "chapterId": 37,
    "verseId": 2,
    "text": "שִׁמְע֤וּ שָׁמ֣וֹעַ בְּרֹ֣גֶז קֹל֑וֹ וְ֝הֶ֗גֶה מִפִּ֥יו יֵצֵֽא׃ ‬"
  },
  {
    "bookId": 18,
    "chapterId": 37,
    "verseId": 3,
    "text": "תַּֽחַת־כָּל־הַשָּׁמַ֥יִם יִשְׁרֵ֑הוּ וְ֝אוֹר֗וֹ עַל־כַּנְפ֥וֹת הָאָֽרֶץ׃ ‬"
  },
  {
    "bookId": 18,
    "chapterId": 37,
    "verseId": 4,
    "text": "אַחֲרָ֤יו ׀ יִשְׁאַג־ק֗וֹל יַ֭רְעֵם בְּק֣וֹל גְּאוֹנ֑וֹ וְלֹ֥א יְ֝עַקְּבֵ֗ם כִּֽי־יִשָּׁמַ֥ע קוֹלֽוֹ׃ ‬"
  },
  {
    "bookId": 18,
    "chapterId": 37,
    "verseId": 5,
    "text": "יַרְעֵ֤ם אֵ֣ל בְּ֭קוֹלוֹ נִפְלָא֑וֹת עֹשֶׂ֥ה גְ֝דֹל֗וֹת וְלֹ֣א נֵדָֽע׃ ‬"
  },
  {
    "bookId": 18,
    "chapterId": 37,
    "verseId": 6,
    "text": "כִּ֤י לַשֶּׁ֨לַג ׀ יֹאמַ֗ר הֱוֵ֫א אָ֥רֶץ וְגֶ֥שֶׁם מָטָ֑ר וְ֝גֶ֗שֶׁם מִטְר֥וֹת עֻזּֽוֹ׃ ‬"
  },
  {
    "bookId": 18,
    "chapterId": 37,
    "verseId": 7,
    "text": "בְּיַד־כָּל־אָדָ֥ם יַחְתּ֑וֹם לָ֝דַ֗עַת כָּל־אַנְשֵׁ֥י מַעֲשֵֽׂהוּ׃ ‬"
  },
  {
    "bookId": 18,
    "chapterId": 37,
    "verseId": 8,
    "text": "וַתָּבֹ֣א חַיָּ֣ה בְמוֹ־אָ֑רֶב וּבִמְע֖וֹנֹתֶ֣יהָ תִשְׁכֹּֽן׃ ‬"
  },
  {
    "bookId": 18,
    "chapterId": 37,
    "verseId": 9,
    "text": "מִן־הַ֭חֶדֶר תָּב֣וֹא סוּפָ֑ה וּֽמִמְּזָרִ֥ים קָרָֽה׃ ‬"
  },
  {
    "bookId": 18,
    "chapterId": 37,
    "verseId": 10,
    "text": "מִנִּשְׁמַת־אֵ֥ל יִתֶּן־קָ֑רַח וְרֹ֖חַב מַ֣יִם בְּמוּצָֽק׃ ‬"
  },
  {
    "bookId": 18,
    "chapterId": 37,
    "verseId": 11,
    "text": "אַף־בְּ֭רִי יַטְרִ֣יחַ עָ֑ב יָ֝פִ֗יץ עֲנַ֣ן אוֹרֽוֹ׃ ‬"
  },
  {
    "bookId": 18,
    "chapterId": 37,
    "verseId": 12,
    "text": "וְה֤וּא מְסִבּ֨וֹת ׀ מִתְהַפֵּ֣ךְ *בתחבולתו **בְּתַחְבּוּלֹתָ֣יו לְפָעֳלָ֑ם כֹּ֖ל אֲשֶׁ֥ר יְצַוֵּ֓ם ׀ עַל־פְּנֵ֖י תֵבֵ֣ל אָֽרְצָה׃ ‬"
  },
  {
    "bookId": 18,
    "chapterId": 37,
    "verseId": 13,
    "text": "אִם־לְשֵׁ֥בֶט אִם־לְאַרְצ֑וֹ אִם־לְ֝חֶ֗סֶד יַמְצִאֵֽהוּ׃ ‬"
  },
  {
    "bookId": 18,
    "chapterId": 37,
    "verseId": 14,
    "text": "הַאֲזִ֣ינָה זֹּ֣את אִיּ֑וֹב עֲ֝מֹ֗ד וְהִתְבּוֹנֵ֤ן ׀ נִפְלְא֬וֹת אֵֽל׃ ‬"
  },
  {
    "bookId": 18,
    "chapterId": 37,
    "verseId": 15,
    "text": "הֲ֭תֵדַע בְּשׂוּם־אֱל֣וֹהַּ עֲלֵיהֶ֑ם וְ֝הוֹפִ֗יעַ א֣וֹר עֲנָנֽוֹ׃ ‬"
  },
  {
    "bookId": 18,
    "chapterId": 37,
    "verseId": 16,
    "text": "הֲ֭תֵדַע עַל־מִפְלְשֵׂי־עָ֑ב מִ֝פְלְא֗וֹת תְּמִ֣ים דֵּעִֽים׃ ‬"
  },
  {
    "bookId": 18,
    "chapterId": 37,
    "verseId": 17,
    "text": "אֲשֶׁר־בְּגָדֶ֥יךָ חַמִּ֑ים בְּהַשְׁקִ֥ט אֶ֝֗רֶץ מִדָּרֽוֹם׃ ‬"
  },
  {
    "bookId": 18,
    "chapterId": 37,
    "verseId": 18,
    "text": "תַּרְקִ֣יעַ עִ֭מּוֹ לִשְׁחָקִ֑ים חֲ֝זָקִ֗ים כִּרְאִ֥י מוּצָֽק׃ ‬"
  },
  {
    "bookId": 18,
    "chapterId": 37,
    "verseId": 19,
    "text": "ה֭וֹדִיעֵנוּ מַה־נֹּ֣אמַר ל֑וֹ לֹ֥א־נַ֝עֲרֹ֗ךְ מִפְּנֵי־חֹֽשֶׁךְ׃ ‬"
  },
  {
    "bookId": 18,
    "chapterId": 37,
    "verseId": 20,
    "text": "הֽ͏ַיְסֻפַּר־ל֭וֹ כִּ֣י אֲדַבֵּ֑ר אִֽם־אָ֥מַר אִ֝֗ישׁ כִּ֣י יְבֻלָּֽע׃ ‬"
  },
  {
    "bookId": 18,
    "chapterId": 37,
    "verseId": 21,
    "text": "וְעַתָּ֤ה ׀ לֹ֘א רָ֤אוּ א֗וֹר בָּהִ֣יר ה֭וּא בַּשְּׁחָקִ֑ים וְר֥וּחַ עָ֝בְרָ֗ה וַֽתְּטַהֲרֵֽם׃ ‬"
  },
  {
    "bookId": 18,
    "chapterId": 37,
    "verseId": 22,
    "text": "מִ֭צָּפוֹן זָהָ֣ב יֶֽאֱתֶ֑ה עַל־אֱ֝ל֗וֹהַּ נ֣וֹרָא הֽוֹד׃ ‬"
  },
  {
    "bookId": 18,
    "chapterId": 37,
    "verseId": 23,
    "text": "שַׁדַּ֣י לֹֽא־מְ֭צָאנֻהוּ שַׂגִּיא־כֹ֑חַ וּמִשְׁפָּ֥ט וְרֹב־צְ֝דָקָ֗ה לֹ֣א יְעַנֶּֽה׃ ‬"
  },
  {
    "bookId": 18,
    "chapterId": 37,
    "verseId": 24,
    "text": "לָ֭כֵן יְרֵא֣וּהוּ אֲנָשִׁ֑ים לֹֽא־יִ֝רְאֶ֗ה כָּל־חַכְמֵי־לֵֽב׃ פ ‬"
  }
]