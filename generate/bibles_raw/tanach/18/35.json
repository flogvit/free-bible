[
  {
    "bookId": 18,
    "chapterId": 35,
    "verseId": 1,
    "text": "וַיַּ֥עַן אֱלִיה֗וּ וַיֹּאמַֽר׃ ‬"
  },
  {
    "bookId": 18,
    "chapterId": 35,
    "verseId": 2,
    "text": "הֲ֭זֹאת חָשַׁ֣בְתָּ לְמִשְׁפָּ֑ט אָ֝מַ֗רְתָּ צִדְקִ֥י מֵאֵֽל׃ ‬"
  },
  {
    "bookId": 18,
    "chapterId": 35,
    "verseId": 3,
    "text": "כִּֽי־תֹ֭אמַר מַה־יִּסְכָּן־לָ֑ךְ מָֽה־אֹ֝עִ֗יל מֵֽחַטָּאתִֽי׃ ‬"
  },
  {
    "bookId": 18,
    "chapterId": 35,
    "verseId": 4,
    "text": "אֲ֭נִי אֲשִֽׁיבְךָ֣ מִלִּ֑ין וְֽאֶת־רֵעֶ֥יךָ עִמָּֽךְ׃ ‬"
  },
  {
    "bookId": 18,
    "chapterId": 35,
    "verseId": 5,
    "text": "הַבֵּ֣ט שָׁמַ֣יִם וּרְאֵ֑ה וְשׁ֥וּר שְׁ֝חָקִ֗ים גָּבְה֥וּ מִמֶּֽךָּ׃ ‬"
  },
  {
    "bookId": 18,
    "chapterId": 35,
    "verseId": 6,
    "text": "אִם־חָ֭טָאתָ מַה־תִּפְעָל־בּ֑וֹ וְרַבּ֥וּ פְ֝שָׁעֶ֗יךָ מַה־תַּעֲשֶׂה־לּֽוֹ׃ ‬"
  },
  {
    "bookId": 18,
    "chapterId": 35,
    "verseId": 7,
    "text": "אִם־צָ֭דַקְתָּ מַה־תִּתֶּן־ל֑וֹ א֥וֹ מַה־מִיָּדְךָ֥ יִקָּֽח׃ ‬"
  },
  {
    "bookId": 18,
    "chapterId": 35,
    "verseId": 8,
    "text": "לְאִישׁ־כָּמ֥וֹךָ רִשְׁעֶ֑ךָ וּלְבֶן־אָ֝דָ֗ם צִדְקָתֶֽךָ׃ ‬"
  },
  {
    "bookId": 18,
    "chapterId": 35,
    "verseId": 9,
    "text": "מֵ֭רֹב עֲשׁוּקִ֣ים יַזְעִ֑יקוּ יְשַׁוְּע֖וּ מִזְּר֣וֹעַ רַבִּֽים׃ ‬"
  },
  {
    "bookId": 18,
    "chapterId": 35,
    "verseId": 10,
    "text": "וְֽלֹא־אָמַ֗ר אַ֭יֵּה אֱל֣וֹהַּ עֹשָׂ֑י נֹתֵ֖ן זְמִר֣וֹת בַּלָּֽיְלָה׃ ‬"
  },
  {
    "bookId": 18,
    "chapterId": 35,
    "verseId": 11,
    "text": "מַ֭לְּפֵנוּ מִבַּהֲמ֣וֹת אָ֑רֶץ וּמֵע֖וֹף הַשָּׁמַ֣יִם יְחַכְּמֵֽנוּ׃ ‬"
  },
  {
    "bookId": 18,
    "chapterId": 35,
    "verseId": 12,
    "text": "שָׁ֣ם יִ֭צְעֲקוּ וְלֹ֣א יַעֲנֶ֑ה מִ֝פְּנֵ֗י גְּא֣וֹן רָעִֽים׃ ‬"
  },
  {
    "bookId": 18,
    "chapterId": 35,
    "verseId": 13,
    "text": "אַךְ־שָׁ֭וְא לֹא־יִשְׁמַ֥ע ׀ אֵ֑ל וְ֝שַׁדַּ֗י לֹ֣א יְשׁוּרֶֽנָּה׃ ‬"
  },
  {
    "bookId": 18,
    "chapterId": 35,
    "verseId": 14,
    "text": "אַ֣ף כִּֽי־תֹ֭אמַר לֹ֣א תְשׁוּרֶ֑נּוּ דִּ֥ין לְ֝פָנָ֗יו וּתְח֥וֹלֵֽל לֽוֹ׃ ‬"
  },
  {
    "bookId": 18,
    "chapterId": 35,
    "verseId": 15,
    "text": "וְעַתָּ֗ה כִּי־אַ֭יִן פָּקַ֣ד אַפּ֑וֹ וְלֹֽא־יָדַ֖ע בַּפַּ֣שׁ מְאֹֽד׃ ‬"
  },
  {
    "bookId": 18,
    "chapterId": 35,
    "verseId": 16,
    "text": "וְ֭אִיּוֹב הֶ֣בֶל יִפְצֶה־פִּ֑יהוּ בִּבְלִי־דַ֝֗עַת מִלִּ֥ין יַכְבִּֽר׃ פ ‬"
  }
]