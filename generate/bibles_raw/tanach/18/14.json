[
  {
    "bookId": 18,
    "chapterId": 14,
    "verseId": 1,
    "text": "אָ֭דָם יְל֣וּד אִשָּׁ֑ה קְצַ֥ר יָ֝מִ֗ים וּֽשְׂבַֽע־רֹֽגֶז׃ ‬"
  },
  {
    "bookId": 18,
    "chapterId": 14,
    "verseId": 2,
    "text": "כְּצִ֣יץ יָ֭צָא וַיִּמָּ֑ל וַיִּבְרַ֥ח כַּ֝צֵּ֗ל וְלֹ֣א יַעֲמֽוֹד׃ ‬"
  },
  {
    "bookId": 18,
    "chapterId": 14,
    "verseId": 3,
    "text": "אַף־עַל־זֶ֭ה פָּקַ֣חְתָּ עֵינֶ֑ךָ וְאֹ֘תִ֤י תָבִ֖יא בְמִשְׁפָּ֣ט עִמָּֽךְ׃ ‬"
  },
  {
    "bookId": 18,
    "chapterId": 14,
    "verseId": 4,
    "text": "מִֽי־יִתֵּ֣ן טָ֭הוֹר מִטָּמֵ֗א לֹ֣א אֶחָֽד׃ ‬"
  },
  {
    "bookId": 18,
    "chapterId": 14,
    "verseId": 5,
    "text": "אִ֥ם חֲרוּצִ֨ים ׀ יָמָ֗יו מִֽסְפַּר־חֳדָשָׁ֥יו אִתָּ֑ךְ *חקו **חֻקָּ֥יו עָ֝שִׂ֗יתָ וְלֹ֣א יַעֲבֽוֹר׃ ‬"
  },
  {
    "bookId": 18,
    "chapterId": 14,
    "verseId": 6,
    "text": "שְׁעֵ֣ה מֵעָלָ֣יו וְיֶחְדָּ֑ל עַד־יִ֝רְצֶ֗ה כְּשָׂכִ֥יר יוֹמֽוֹ׃ ‬"
  },
  {
    "bookId": 18,
    "chapterId": 14,
    "verseId": 7,
    "text": "כִּ֤י יֵ֥שׁ לָעֵ֗ץ תִּ֫קְוָ֥ה אִֽם־יִ֭כָּרֵת וְע֣וֹד יַחֲלִ֑יף וְ֝יֹֽנַקְתּ֗וֹ לֹ֣א תֶחְדָּֽל׃ ‬"
  },
  {
    "bookId": 18,
    "chapterId": 14,
    "verseId": 8,
    "text": "אִם־יַזְקִ֣ין בָּאָ֣רֶץ שָׁרְשׁ֑וֹ וּ֝בֶעָפָ֗ר יָמ֥וּת גִּזְעֽוֹ׃ ‬"
  },
  {
    "bookId": 18,
    "chapterId": 14,
    "verseId": 9,
    "text": "מֵרֵ֣יחַ מַ֣יִם יַפְרִ֑חַ וְעָשָׂ֖ה קָצִ֣יר כְּמוֹ־נָֽטַע׃ ‬"
  },
  {
    "bookId": 18,
    "chapterId": 14,
    "verseId": 10,
    "text": "וְגֶ֣בֶר יָ֭מוּת וַֽיֶּחֱלָ֑שׁ וַיִּגְוַ֖ע אָדָ֣ם וְאַיּֽוֹ׃ ‬"
  },
  {
    "bookId": 18,
    "chapterId": 14,
    "verseId": 11,
    "text": "אָֽזְלוּ־מַ֭יִם מִנִּי־יָ֑ם וְ֝נָהָ֗ר יֶחֱרַ֥ב וְיָבֵֽשׁ׃ ‬"
  },
  {
    "bookId": 18,
    "chapterId": 14,
    "verseId": 12,
    "text": "וְאִ֥ישׁ שָׁכַ֗ב וְֽלֹא־יָ֫ק֥וּם עַד־בִּלְתִּ֣י שָׁ֭מַיִם לֹ֣א יָקִ֑יצוּ וְלֹֽא־יֵ֝עֹ֗רוּ מִשְּׁנָתָֽם׃ ‬"
  },
  {
    "bookId": 18,
    "chapterId": 14,
    "verseId": 13,
    "text": "מִ֤י יִתֵּ֨ן ׀ בִּשְׁא֬וֹל תַּצְפִּנֵ֗נִי תַּ֭סְתִּירֵנִי עַד־שׁ֣וּב אַפֶּ֑ךָ תָּ֤שִׁ֥ית לִ֖י חֹ֣ק וְתִזְכְּרֵֽנִי׃ ‬"
  },
  {
    "bookId": 18,
    "chapterId": 14,
    "verseId": 14,
    "text": "אִם־יָמ֥וּת גֶּ֗בֶר הֲיִ֫חְיֶ֥ה כָּל־יְמֵ֣י צְבָאִ֣י אֲיַחֵ֑ל עַד־בּ֝֗וֹא חֲלִיפָתִֽי׃ ‬"
  },
  {
    "bookId": 18,
    "chapterId": 14,
    "verseId": 15,
    "text": "תִּ֭קְרָא וְאָנֹכִ֣י אֶֽעֱנֶ֑ךָּ לְֽמַעֲשֵׂ֖ה יָדֶ֣יךָ תִכְסֹֽף׃ ‬"
  },
  {
    "bookId": 18,
    "chapterId": 14,
    "verseId": 16,
    "text": "כִּֽי־עַ֭תָּה צְעָדַ֣י תִּסְפּ֑וֹר לֹֽא־תִ֝שְׁמ֗וֹר עַל־חַטָּאתִֽי׃ ‬"
  },
  {
    "bookId": 18,
    "chapterId": 14,
    "verseId": 17,
    "text": "חָתֻ֣ם בִּצְר֣וֹר פִּשְׁעִ֑י וַ֝תִּטְפֹּ֗ל עַל־עֲוֺנִֽי׃ ‬"
  },
  {
    "bookId": 18,
    "chapterId": 14,
    "verseId": 18,
    "text": "וְ֭אוּלָם הַר־נוֹפֵ֣ל יִבּ֑וֹל וְ֝צ֗וּר יֶעְתַּ֥ק מִמְּקֹמֽוֹ׃ ‬"
  },
  {
    "bookId": 18,
    "chapterId": 14,
    "verseId": 19,
    "text": "אֲבָנִ֤ים ׀ שָׁ֥חֲקוּ מַ֗יִם תִּשְׁטֹֽף־סְפִיחֶ֥יהָ עֲפַר־אָ֑רֶץ וְתִקְוַ֖ת אֱנ֣וֹשׁ הֶאֱבַֽדְתָּ׃ ‬"
  },
  {
    "bookId": 18,
    "chapterId": 14,
    "verseId": 20,
    "text": "תִּתְקְפֵ֣הוּ לָ֭נֶצַח וַֽיַּהֲלֹ֑ךְ מְשַׁנֶּ֥ה פָ֝נָ֗יו וַֽתְּשַׁלְּחֵֽהוּ׃ ‬"
  },
  {
    "bookId": 18,
    "chapterId": 14,
    "verseId": 21,
    "text": "יִכְבְּד֣וּ בָ֭נָיו וְלֹ֣א יֵדָ֑ע וְ֝יִצְעֲר֗וּ וְֽלֹא־יָבִ֥ין לָֽמוֹ׃ ‬"
  },
  {
    "bookId": 18,
    "chapterId": 14,
    "verseId": 22,
    "text": "אַךְ־בְּ֭שָׂרוֹ עָלָ֣יו יִכְאָ֑ב וְ֝נַפְשׁ֗וֹ עָלָ֥יו תֶּאֱבָֽל׃ פ ‬"
  }
]