[
  {
    "bookId": 18,
    "chapterId": 15,
    "verseId": 1,
    "text": "וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃ ‬"
  },
  {
    "bookId": 18,
    "chapterId": 15,
    "verseId": 2,
    "text": "הֶֽחָכָ֗ם יַעֲנֶ֥ה דַֽעַת־ר֑וּחַ וִֽימַלֵּ֖א קָדִ֣ים בִּטְנֽוֹ׃ ‬"
  },
  {
    "bookId": 18,
    "chapterId": 15,
    "verseId": 3,
    "text": "הוֹכֵ֣חַ בְּ֭דָבָר לֹ֣א יִסְכּ֑וֹן וּ֝מִלִּ֗ים לֹא־יוֹעִ֥יל בָּֽם׃ ‬"
  },
  {
    "bookId": 18,
    "chapterId": 15,
    "verseId": 4,
    "text": "אַף־אַ֭תָּה תָּפֵ֣ר יִרְאָ֑ה וְתִגְרַ֥ע שִׂ֝יחָ֗ה לִפְנֵי־אֵֽל׃ ‬"
  },
  {
    "bookId": 18,
    "chapterId": 15,
    "verseId": 5,
    "text": "כִּ֤י יְאַלֵּ֣ף עֲוֺנְךָ֣ פִ֑יךָ וְ֝תִבְחַ֗ר לְשׁ֣וֹן עֲרוּמִֽים׃ ‬"
  },
  {
    "bookId": 18,
    "chapterId": 15,
    "verseId": 6,
    "text": "יַרְשִֽׁיעֲךָ֣ פִ֣יךָ וְלֹא־אָ֑נִי וּ֝שְׂפָתֶ֗יךָ יַעֲנוּ־בָֽךְ׃ ‬"
  },
  {
    "bookId": 18,
    "chapterId": 15,
    "verseId": 7,
    "text": "הֲרִאישׁ֣וֹן אָ֭דָם תִּוָּלֵ֑ד וְלִפְנֵ֖י גְבָע֣וֹת חוֹלָֽלְתָּ׃ ‬"
  },
  {
    "bookId": 18,
    "chapterId": 15,
    "verseId": 8,
    "text": "הַבְס֣וֹד אֱל֣וֹהַ תִּשְׁמָ֑ע וְתִגְרַ֖ע אֵלֶ֣יךָ חָכְמָֽה׃ ‬"
  },
  {
    "bookId": 18,
    "chapterId": 15,
    "verseId": 9,
    "text": "מַה־יָּ֭דַעְתָּ וְלֹ֣א נֵדָ֑ע תָּ֝בִ֗ין וְֽלֹא־עִמָּ֥נוּ הֽוּא׃ ‬"
  },
  {
    "bookId": 18,
    "chapterId": 15,
    "verseId": 10,
    "text": "גַּם־שָׂ֣ב גַּם־יָשִׁ֣ישׁ בָּ֑נוּ כַּבִּ֖יר מֵאָבִ֣יךָ יָמִֽים׃ ‬"
  },
  {
    "bookId": 18,
    "chapterId": 15,
    "verseId": 11,
    "text": "הַמְעַ֣ט מִ֭מְּךָ תַּנְחֻמ֣וֹת אֵ֑ל וְ֝דָבָ֗ר לָאַ֥ט עִמָּֽךְ׃ ‬"
  },
  {
    "bookId": 18,
    "chapterId": 15,
    "verseId": 12,
    "text": "מַה־יִּקָּחֲךָ֥ לִבֶּ֑ךָ וּֽמַה־יִּרְזְמ֥וּן עֵינֶֽיךָ׃ ‬"
  },
  {
    "bookId": 18,
    "chapterId": 15,
    "verseId": 13,
    "text": "כִּֽי־תָשִׁ֣יב אֶל־אֵ֣ל רוּחֶ֑ךָ וְהֹצֵ֖אתָ מִפִּ֣יךָ מִלִּֽין׃ ‬"
  },
  {
    "bookId": 18,
    "chapterId": 15,
    "verseId": 14,
    "text": "מָֽה־אֱנ֥וֹשׁ כִּֽי־יִזְכֶּ֑ה וְכִֽי־יִ֝צְדַּ֗ק יְל֣וּד אִשָּֽׁה׃ ‬"
  },
  {
    "bookId": 18,
    "chapterId": 15,
    "verseId": 15,
    "text": "הֵ֣ן *בקדשו **בִּ֭קְדֹשָׁיו לֹ֣א יַאֲמִ֑ין וְ֝שָׁמַ֗יִם לֹא־זַכּ֥וּ בְעֵינָֽיו׃ ‬"
  },
  {
    "bookId": 18,
    "chapterId": 15,
    "verseId": 16,
    "text": "אַ֭ף כִּֽי־נִתְעָ֥ב וְֽנֶאֱלָ֑ח אִישׁ־שֹׁתֶ֖ה כַמַּ֣יִם עַוְלָֽה׃ ‬"
  },
  {
    "bookId": 18,
    "chapterId": 15,
    "verseId": 17,
    "text": "אֲחַוְךָ֥ שְֽׁמַֽע־לִ֑י וְזֶֽה־חָ֝זִ֗יתִי וַאֲסַפֵּֽרָה׃ ‬"
  },
  {
    "bookId": 18,
    "chapterId": 15,
    "verseId": 18,
    "text": "אֲשֶׁר־חֲכָמִ֥ים יַגִּ֑ידוּ וְלֹ֥א כִֽ֝חֲד֗וּ מֵאֲבוֹתָֽם׃ ‬"
  },
  {
    "bookId": 18,
    "chapterId": 15,
    "verseId": 19,
    "text": "לָהֶ֣ם לְ֭בַדָּם נִתְּנָ֣ה הָאָ֑רֶץ וְלֹא־עָ֖בַר זָ֣ר בְּתוֹכָֽם׃ ‬"
  },
  {
    "bookId": 18,
    "chapterId": 15,
    "verseId": 20,
    "text": "כָּל־יְמֵ֣י רָ֭שָׁע ה֣וּא מִתְחוֹלֵ֑ל וּמִסְפַּ֥ר שָׁ֝נִ֗ים נִצְפְּנ֥וּ לֶעָרִֽיץ׃ ‬"
  },
  {
    "bookId": 18,
    "chapterId": 15,
    "verseId": 21,
    "text": "קוֹל־פְּחָדִ֥ים בְּאָזְנָ֑יו בַּ֝שָּׁל֗וֹם שׁוֹדֵ֥ד יְבוֹאֶֽנּוּ׃ ‬"
  },
  {
    "bookId": 18,
    "chapterId": 15,
    "verseId": 22,
    "text": "לֹא־יַאֲמִ֣ין שׁ֭וּב מִנִּי־חֹ֑שֶׁךְ *וצפו **וְצָפ֖וּי ה֣וּא אֱלֵי־חָֽרֶב׃ ‬"
  },
  {
    "bookId": 18,
    "chapterId": 15,
    "verseId": 23,
    "text": "נֹ֘דֵ֤ד ה֣וּא לַלֶּ֣חֶם אַיֵּ֑ה יָדַ֓ע ׀ כִּֽי־נָכ֖וֹן בְּיָד֣וֹ יֽוֹם־חֹֽשֶׁךְ׃ ‬"
  },
  {
    "bookId": 18,
    "chapterId": 15,
    "verseId": 24,
    "text": "יְֽ֭בַעֲתֻהוּ צַ֣ר וּמְצוּקָ֑ה תִּ֝תְקְפֵ֗הוּ כְּמֶ֤לֶךְ ׀ עָתִ֬יד לַכִּידֽוֹר׃ ‬"
  },
  {
    "bookId": 18,
    "chapterId": 15,
    "verseId": 25,
    "text": "כִּֽי־נָטָ֣ה אֶל־אֵ֣ל יָד֑וֹ וְאֶל־שַׁ֝דַּ֗י יִתְגַּבָּֽר׃ ‬"
  },
  {
    "bookId": 18,
    "chapterId": 15,
    "verseId": 26,
    "text": "יָר֣וּץ אֵלָ֣יו בְּצַוָּ֑אר בַּ֝עֲבִ֗י גַּבֵּ֥י מָֽגִנָּֽיו׃ ‬"
  },
  {
    "bookId": 18,
    "chapterId": 15,
    "verseId": 27,
    "text": "כִּֽי־כִסָּ֣ה פָנָ֣יו בְּחֶלְבּ֑וֹ וַיַּ֖עַשׂ פִּימָ֣ה עֲלֵי־כָֽסֶל׃ ‬"
  },
  {
    "bookId": 18,
    "chapterId": 15,
    "verseId": 28,
    "text": "וַיִּשְׁכּ֤וֹן ׀ עָ֘רִ֤ים נִכְחָד֗וֹת בָּ֭תִּים לֹא־יֵ֣שְׁבוּ לָ֑מוֹ אֲשֶׁ֖ר הִתְעַתְּד֣וּ לְגַלִּֽים׃ ‬"
  },
  {
    "bookId": 18,
    "chapterId": 15,
    "verseId": 29,
    "text": "לֹֽא־יֶ֭עְשַׁר וְלֹא־יָק֣וּם חֵיל֑וֹ וְלֹֽא־יִטֶּ֖ה לָאָ֣רֶץ מִנְלָֽם׃ ‬"
  },
  {
    "bookId": 18,
    "chapterId": 15,
    "verseId": 30,
    "text": "לֹֽא־יָס֨וּר ׀ מִנִּי־חֹ֗שֶׁךְ יֹֽ֭נַקְתּוֹ תְּיַבֵּ֣שׁ שַׁלְהָ֑בֶת וְ֝יָס֗וּר בְּר֣וּחַ פִּֽיו׃ ‬"
  },
  {
    "bookId": 18,
    "chapterId": 15,
    "verseId": 31,
    "text": "אַל־יַאֲמֵ֣ן *בשו **בַּשָּׁ֣יו נִתְעָ֑ה כִּי־שָׁ֝֗וְא תִּהְיֶ֥ה תְמוּרָתֽוֹ׃ ‬"
  },
  {
    "bookId": 18,
    "chapterId": 15,
    "verseId": 32,
    "text": "בְּֽלֹא־י֭וֹמוֹ תִּמָּלֵ֑א וְ֝כִפָּת֗וֹ לֹ֣א רַעֲנָֽנָה׃ ‬"
  },
  {
    "bookId": 18,
    "chapterId": 15,
    "verseId": 33,
    "text": "יַחְמֹ֣ס כַּגֶּ֣פֶן בִּסְר֑וֹ וְיַשְׁלֵ֥ךְ כַּ֝זַּ֗יִת נִצָּתֽוֹ׃ ‬"
  },
  {
    "bookId": 18,
    "chapterId": 15,
    "verseId": 34,
    "text": "כִּֽי־עֲדַ֣ת חָנֵ֣ף גַּלְמ֑וּד וְ֝אֵ֗שׁ אָכְלָ֥ה אָֽהֳלֵי־שֹֽׁחַד׃ ‬"
  },
  {
    "bookId": 18,
    "chapterId": 15,
    "verseId": 35,
    "text": "הָרֹ֣ה עָ֭מָל וְיָ֣לֹד אָ֑וֶן וּ֝בִטְנָ֗ם תָּכִ֥ין מִרְמָֽה׃ ס ‬"
  }
]