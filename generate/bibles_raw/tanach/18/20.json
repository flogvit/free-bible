[
  {
    "bookId": 18,
    "chapterId": 20,
    "verseId": 1,
    "text": "וַ֭יַּעַן צֹפַ֥ר הַנַּֽעֲמָתִ֗י וַיֹּאמַֽר׃ ‬"
  },
  {
    "bookId": 18,
    "chapterId": 20,
    "verseId": 2,
    "text": "לָ֭כֵן שְׂעִפַּ֣י יְשִׁיב֑וּנִי וּ֝בַעֲב֗וּר ח֣וּשִׁי בִֽי׃ ‬"
  },
  {
    "bookId": 18,
    "chapterId": 20,
    "verseId": 3,
    "text": "מוּסַ֣ר כְּלִמָּתִ֣י אֶשְׁמָ֑ע וְ֝ר֗וּחַ מִֽבִּינָתִ֥י יַעֲנֵֽנִי׃ ‬"
  },
  {
    "bookId": 18,
    "chapterId": 20,
    "verseId": 4,
    "text": "הֲזֹ֣את יָ֭דַעְתָּ מִנִּי־עַ֑ד מִנִּ֤י שִׂ֖ים אָדָ֣ם עֲלֵי־אָֽרֶץ׃ ‬"
  },
  {
    "bookId": 18,
    "chapterId": 20,
    "verseId": 5,
    "text": "כִּ֤י רִנְנַ֣ת רְ֭שָׁעִים מִקָּר֑וֹב וְשִׂמְחַ֖ת חָנֵ֣ף עֲדֵי־רָֽגַע׃ ‬"
  },
  {
    "bookId": 18,
    "chapterId": 20,
    "verseId": 6,
    "text": "אִם־יַעֲלֶ֣ה לַשָּׁמַ֣יִם שִׂיא֑וֹ וְ֝רֹאשׁ֗וֹ לָעָ֥ב יַגִּֽיעַ׃ ‬"
  },
  {
    "bookId": 18,
    "chapterId": 20,
    "verseId": 7,
    "text": "כְּֽ֭גֶלֲלוֹ לָנֶ֣צַח יֹאבֵ֑ד רֹ֝אָ֗יו יֹאמְר֥וּ אַיּֽוֹ׃ ‬"
  },
  {
    "bookId": 18,
    "chapterId": 20,
    "verseId": 8,
    "text": "כַּחֲל֣וֹם יָ֭עוּף וְלֹ֣א יִמְצָא֑וּהוּ וְ֝יֻדַּ֗ד כְּחֶזְי֥וֹן לָֽיְלָה׃ ‬"
  },
  {
    "bookId": 18,
    "chapterId": 20,
    "verseId": 9,
    "text": "עַ֣יִן שְׁ֭זָפַתּוּ וְלֹ֣א תוֹסִ֑יף וְלֹא־ע֝֗וֹד תְּשׁוּרֶ֥נּוּ מְקוֹמֽוֹ׃ ‬"
  },
  {
    "bookId": 18,
    "chapterId": 20,
    "verseId": 10,
    "text": "בָּ֭נָיו יְרַצּ֣וּ דַלִּ֑ים וְ֝יָדָ֗יו תָּשֵׁ֥בְנָה אוֹנֽוֹ׃ ‬"
  },
  {
    "bookId": 18,
    "chapterId": 20,
    "verseId": 11,
    "text": "עַ֭צְמוֹתָיו מָלְא֣וּ *עלומו **עֲלוּמָ֑יו וְ֝עִמּ֗וֹ עַל־עָפָ֥ר תִּשְׁכָּֽב׃ ‬"
  },
  {
    "bookId": 18,
    "chapterId": 20,
    "verseId": 12,
    "text": "אִם־תַּמְתִּ֣יק בְּפִ֣יו רָעָ֑ה יַ֝כְחִידֶ֗נָּה תַּ֣חַת לְשׁוֹנֽוֹ׃ ‬"
  },
  {
    "bookId": 18,
    "chapterId": 20,
    "verseId": 13,
    "text": "יַחְמֹ֣ל עָ֭לֶיהָ וְלֹ֣א יַֽעַזְבֶ֑נָּה וְ֝יִמְנָעֶ֗נָּה בְּת֣וֹךְ חִכּֽוֹ׃ ‬"
  },
  {
    "bookId": 18,
    "chapterId": 20,
    "verseId": 14,
    "text": "לַ֭חְמוֹ בְּמֵעָ֣יו נֶהְפָּ֑ךְ מְרוֹרַ֖ת פְּתָנִ֣ים בְּקִרְבּֽוֹ׃ ‬"
  },
  {
    "bookId": 18,
    "chapterId": 20,
    "verseId": 15,
    "text": "חַ֣יִל בָּ֭לַע וַיְקִאֶ֑נּוּ מִ֝בִּטְנ֗וֹ יוֹרִשֶׁ֥נּוּ אֵֽל׃ ‬"
  },
  {
    "bookId": 18,
    "chapterId": 20,
    "verseId": 16,
    "text": "רֹאשׁ־פְּתָנִ֥ים יִינָ֑ק תַּֽ֝הַרְגֵ֗הוּ לְשׁ֣וֹן אֶפְעֶֽה׃ ‬"
  },
  {
    "bookId": 18,
    "chapterId": 20,
    "verseId": 17,
    "text": "אַל־יֵ֥רֶא בִפְלַגּ֑וֹת נַהֲרֵ֥י נַ֝חֲלֵ֗י דְּבַ֣שׁ וְחֶמְאָֽה׃ ‬"
  },
  {
    "bookId": 18,
    "chapterId": 20,
    "verseId": 18,
    "text": "מֵשִׁ֣יב יָ֭גָע וְלֹ֣א יִבְלָ֑ע כְּחֵ֥יל תְּ֝מוּרָת֗וֹ וְלֹ֣א יַעֲלֹֽס׃ ‬"
  },
  {
    "bookId": 18,
    "chapterId": 20,
    "verseId": 19,
    "text": "כִּֽי־רִ֭צַּץ עָזַ֣ב דַּלִּ֑ים בַּ֥יִת גָּ֝זַ֗ל וְלֹ֣א יִבֶנֵֽהוּ׃ ‬"
  },
  {
    "bookId": 18,
    "chapterId": 20,
    "verseId": 20,
    "text": "כִּ֤י ׀ לֹא־יָדַ֣ע שָׁלֵ֣ו בְּבִטְנ֑וֹ בַּ֝חֲמוּד֗וֹ לֹ֣א יְמַלֵּֽט׃ ‬"
  },
  {
    "bookId": 18,
    "chapterId": 20,
    "verseId": 21,
    "text": "אֵין־שָׂרִ֥יד לְאָכְל֑וֹ עַל־כֵּ֝֗ן לֹא־יָחִ֥יל טוּבֽוֹ׃ ‬"
  },
  {
    "bookId": 18,
    "chapterId": 20,
    "verseId": 22,
    "text": "בִּמְלֹ֣אות שִׂ֭פְקוֹ יֵ֣צֶר ל֑וֹ כָּל־יַ֖ד עָמֵ֣ל תְּבוֹאֶֽנּוּ׃ ‬"
  },
  {
    "bookId": 18,
    "chapterId": 20,
    "verseId": 23,
    "text": "יְהִ֤י ׀ לְמַלֵּ֬א בִטְנ֗וֹ יְֽשַׁלַּח־בּ֭וֹ חֲר֣וֹן אַפּ֑וֹ וְיַמְטֵ֥ר עָ֝לֵ֗ימוֹ בִּלְחוּמֽוֹ׃ ‬"
  },
  {
    "bookId": 18,
    "chapterId": 20,
    "verseId": 24,
    "text": "יִ֭בְרַח מִנֵּ֣שֶׁק בַּרְזֶ֑ל תַּ֝חְלְפֵ֗הוּ קֶ֣שֶׁת נְחוּשָֽׁה׃ ‬"
  },
  {
    "bookId": 18,
    "chapterId": 20,
    "verseId": 25,
    "text": "שָׁלַף֮ וַיֵּצֵ֢א מִגֵּ֫וָ֥ה וּ֭בָרָק מִֽמְּרֹרָת֥וֹ יַהֲלֹ֗ךְ עָלָ֥יו אֵמִֽים׃ ‬"
  },
  {
    "bookId": 18,
    "chapterId": 20,
    "verseId": 26,
    "text": "כָּל־חֹשֶׁךְ֮ טָמ֢וּן לִצְפּ֫וּנָ֥יו תְּ֭אָכְלֵהוּ אֵ֣שׁ לֹֽא־נֻפָּ֑ח יֵ֖רַע שָׂרִ֣יד בְּאָהֳלֽוֹ׃ ‬"
  },
  {
    "bookId": 18,
    "chapterId": 20,
    "verseId": 27,
    "text": "יְגַלּ֣וּ שָׁמַ֣יִם עֲוֺנ֑וֹ וְ֝אֶ֗רֶץ מִתְקוֹמָ֘מָ֥ה לֽוֹ׃ ‬"
  },
  {
    "bookId": 18,
    "chapterId": 20,
    "verseId": 28,
    "text": "יִ֭גֶל יְב֣וּל בֵּית֑וֹ נִ֝גָּר֗וֹת בְּי֣וֹם אַפּֽוֹ׃ ‬"
  },
  {
    "bookId": 18,
    "chapterId": 20,
    "verseId": 29,
    "text": "זֶ֤ה ׀ חֵֽלֶק־אָדָ֣ם רָ֭שָׁע מֵאֱלֹהִ֑ים וְנַחֲלַ֖ת אִמְר֣וֹ מֵאֵֽל׃ פ ‬"
  }
]