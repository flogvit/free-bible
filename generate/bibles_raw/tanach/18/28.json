[
  {
    "bookId": 18,
    "chapterId": 28,
    "verseId": 1,
    "text": "כִּ֤י יֵ֣שׁ לַכֶּ֣סֶף מוֹצָ֑א וּ֝מָק֗וֹם לַזָּהָ֥ב יָזֹֽקּוּ׃ ‬"
  },
  {
    "bookId": 18,
    "chapterId": 28,
    "verseId": 2,
    "text": "בַּ֭רְזֶל מֵעָפָ֣ר יֻקָּ֑ח וְ֝אֶ֗בֶן יָצ֥וּק נְחוּשָֽׁה׃ ‬"
  },
  {
    "bookId": 18,
    "chapterId": 28,
    "verseId": 3,
    "text": "קֵ֤ץ ׀ שָׂ֤ם לַחֹ֗שֶׁךְ וּֽלְכָל־תַּ֭כְלִית ה֣וּא חוֹקֵ֑ר אֶ֖בֶן אֹ֣פֶל וְצַלְמָֽוֶת׃ ‬"
  },
  {
    "bookId": 18,
    "chapterId": 28,
    "verseId": 4,
    "text": "פָּ֤רַץ נַ֨חַל ׀ מֵֽעִם־גָּ֗ר הַֽנִּשְׁכָּחִ֥ים מִנִּי־רָ֑גֶל דַּ֖לּוּ מֵאֱנ֣וֹשׁ נָֽעוּ׃ ‬"
  },
  {
    "bookId": 18,
    "chapterId": 28,
    "verseId": 5,
    "text": "אֶ֗רֶץ מִמֶּ֥נָּה יֵֽצֵא־לָ֑חֶם וְ֝תַחְתֶּ֗יהָ נֶהְפַּ֥ךְ כְּמוֹ־אֵֽשׁ׃ ‬"
  },
  {
    "bookId": 18,
    "chapterId": 28,
    "verseId": 6,
    "text": "מְקוֹם־סַפִּ֥יר אֲבָנֶ֑יהָ וְעַפְרֹ֖ת זָהָ֣ב לֽוֹ׃ ‬"
  },
  {
    "bookId": 18,
    "chapterId": 28,
    "verseId": 7,
    "text": "נָ֭תִיב לֹֽא־יְדָ֣עוֹ עָ֑יִט וְלֹ֥א שְׁ֝זָפַ֗תּוּ עֵ֣ין אַיָּֽה׃ ‬"
  },
  {
    "bookId": 18,
    "chapterId": 28,
    "verseId": 8,
    "text": "לֹֽא־הִדְרִיכֻ֥הוּ בְנֵי־שָׁ֑חַץ לֹֽא־עָדָ֖ה עָלָ֣יו שָֽׁחַל׃ ‬"
  },
  {
    "bookId": 18,
    "chapterId": 28,
    "verseId": 9,
    "text": "בַּֽ֭חַלָּמִישׁ שָׁלַ֣ח יָד֑וֹ הָפַ֖ךְ מִשֹּׁ֣רֶשׁ הָרִֽים׃ ‬"
  },
  {
    "bookId": 18,
    "chapterId": 28,
    "verseId": 10,
    "text": "בַּ֭צּוּרוֹת יְאֹרִ֣ים בִּקֵּ֑עַ וְכָל־יְ֝קָ֗ר רָאֲתָ֥ה עֵינֽוֹ׃ ‬"
  },
  {
    "bookId": 18,
    "chapterId": 28,
    "verseId": 11,
    "text": "מִ֭בְּכִי נְהָר֣וֹת חִבֵּ֑שׁ וְ֝תַעֲלֻמָ֗הּ יֹ֣צִא אֽוֹר׃ פ ‬"
  },
  {
    "bookId": 18,
    "chapterId": 28,
    "verseId": 12,
    "text": "וְֽ֭הַחָכְמָה מֵאַ֣יִן תִּמָּצֵ֑א וְאֵ֥י זֶ֝ה מְק֣וֹם בִּינָֽה׃ ‬"
  },
  {
    "bookId": 18,
    "chapterId": 28,
    "verseId": 13,
    "text": "לֹא־יָדַ֣ע אֱנ֣וֹשׁ עֶרְכָּ֑הּ וְלֹ֥א תִ֝מָּצֵ֗א בְּאֶ֣רֶץ הֽ͏ַחַיִּֽים׃ ‬"
  },
  {
    "bookId": 18,
    "chapterId": 28,
    "verseId": 14,
    "text": "תְּה֣וֹם אָ֭מַר לֹ֣א בִי־הִ֑יא וְיָ֥ם אָ֝מַ֗ר אֵ֣ין עִמָּדִֽי׃ ‬"
  },
  {
    "bookId": 18,
    "chapterId": 28,
    "verseId": 15,
    "text": "לֹא־יֻתַּ֣ן סְג֣וֹר תַּחְתֶּ֑יהָ וְלֹ֥א יִ֝שָּׁקֵ֗ל כֶּ֣סֶף מְחִירָֽהּ׃ ‬"
  },
  {
    "bookId": 18,
    "chapterId": 28,
    "verseId": 16,
    "text": "לֹֽא־תְ֭סֻלֶּה בְּכֶ֣תֶם אוֹפִ֑יר בְּשֹׁ֖הַם יָקָ֣ר וְסַפִּֽיר׃ ‬"
  },
  {
    "bookId": 18,
    "chapterId": 28,
    "verseId": 17,
    "text": "לֹא־יַעַרְכֶ֣נָּה זָ֭הָב וּזְכוֹכִ֑ית וּתְמ֖וּרָתָ֣הּ כְּלִי־פָֽז׃ ‬"
  },
  {
    "bookId": 18,
    "chapterId": 28,
    "verseId": 18,
    "text": "רָאמ֣וֹת וְ֭גָבִישׁ לֹ֣א יִזָּכֵ֑ר וּמֶ֥שֶׁךְ חָ֝כְמָ֗ה מִפְּנִינִֽים׃ ‬"
  },
  {
    "bookId": 18,
    "chapterId": 28,
    "verseId": 19,
    "text": "לֹֽא־יַ֭עַרְכֶנָּה פִּטְדַת־כּ֑וּשׁ בְּכֶ֥תֶם טָ֝ה֗וֹר לֹ֣א תְסֻלֶּֽה׃ פ ‬"
  },
  {
    "bookId": 18,
    "chapterId": 28,
    "verseId": 20,
    "text": "וְֽ֭הַחָכְמָה מֵאַ֣יִן תָּב֑וֹא וְאֵ֥י זֶ֝֗ה מְק֣וֹם בִּינָֽה׃ ‬"
  },
  {
    "bookId": 18,
    "chapterId": 28,
    "verseId": 21,
    "text": "וְֽ֭נֶעֶלְמָה מֵעֵינֵ֣י כָל־חָ֑י וּמֵע֖וֹף הַשָּׁמַ֣יִם נִסְתָּֽרָה׃ ‬"
  },
  {
    "bookId": 18,
    "chapterId": 28,
    "verseId": 22,
    "text": "אֲבַדּ֣וֹן וָ֭מָוֶת אָ֣מְר֑וּ בְּ֝אָזְנֵ֗ינוּ שָׁמַ֥עְנוּ שִׁמְעָֽהּ׃ ‬"
  },
  {
    "bookId": 18,
    "chapterId": 28,
    "verseId": 23,
    "text": "אֱ֭לֹהִים הֵבִ֣ין דַּרְכָּ֑הּ וְ֝ה֗וּא יָדַ֥ע אֶת־מְקוֹמָֽהּ׃ ‬"
  },
  {
    "bookId": 18,
    "chapterId": 28,
    "verseId": 24,
    "text": "כִּי־ה֭וּא לִקְצוֹת־הָאָ֣רֶץ יַבִּ֑יט תַּ֖חַת כָּל־הַשָּׁמַ֣יִם יִרְאֶֽה׃ ‬"
  },
  {
    "bookId": 18,
    "chapterId": 28,
    "verseId": 25,
    "text": "לַעֲשׂ֣וֹת לָר֣וּחַ מִשְׁקָ֑ל וּ֝מַ֗יִם תִּכֵּ֥ן בְּמִדָּֽה׃ ‬"
  },
  {
    "bookId": 18,
    "chapterId": 28,
    "verseId": 26,
    "text": "בַּעֲשֹׂת֣וֹ לַמָּטָ֣ר חֹ֑ק וְ֝דֶ֗רֶךְ לַחֲזִ֥יז קֹלֽוֹת׃ ‬"
  },
  {
    "bookId": 18,
    "chapterId": 28,
    "verseId": 27,
    "text": "אָ֣ז רָ֭אָהּ וַֽיְסַפְּרָ֑הּ הֱ֝כִינָ֗הּ וְגַם־חֲקָרָֽהּ׃ ‬"
  },
  {
    "bookId": 18,
    "chapterId": 28,
    "verseId": 28,
    "text": "וַיֹּ֤אמֶר ׀ לָֽאָדָ֗ם הֵ֤ן יִרְאַ֣ת אֲ֭דֹנָי הִ֣יא חָכְמָ֑ה וְס֖וּר מֵרָ֣ע בִּינָֽה׃ ס ‬"
  }
]