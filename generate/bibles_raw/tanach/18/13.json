[
  {
    "bookId": 18,
    "chapterId": 13,
    "verseId": 1,
    "text": "הֶן־כֹּ֭ל רָאֲתָ֣ה עֵינִ֑י שָֽׁמְעָ֥ה אָ֝זְנִ֗י וַתָּ֥בֶן לָֽהּ׃ ‬"
  },
  {
    "bookId": 18,
    "chapterId": 13,
    "verseId": 2,
    "text": "כְּֽ֭דַעְתְּכֶם יָדַ֣עְתִּי גַם־אָ֑נִי לֹא־נֹפֵ֖ל אָנֹכִ֣י מִכֶּֽם׃ ‬"
  },
  {
    "bookId": 18,
    "chapterId": 13,
    "verseId": 3,
    "text": "אוּלָ֗ם אֲ֭נִי אֶל־שַׁדַּ֣י אֲדַבֵּ֑ר וְהוֹכֵ֖חַ אֶל־אֵ֣ל אֶחְפָּֽץ׃ ‬"
  },
  {
    "bookId": 18,
    "chapterId": 13,
    "verseId": 4,
    "text": "וְֽאוּלָ֗ם אַתֶּ֥ם טֹֽפְלֵי־שָׁ֑קֶר רֹפְאֵ֖י אֱלִ֣ל כֻּלְּכֶֽם׃ ‬"
  },
  {
    "bookId": 18,
    "chapterId": 13,
    "verseId": 5,
    "text": "מִֽי־יִ֭תֵּן הַחֲרֵ֣שׁ תַּחֲרִישׁ֑וּן וּתְהִ֖י לָכֶ֣ם לְחָכְמָֽה׃ ‬"
  },
  {
    "bookId": 18,
    "chapterId": 13,
    "verseId": 6,
    "text": "שִׁמְעוּ־נָ֥א תוֹכַחְתִּ֑י וְרִב֖וֹת שְׂפָתַ֣י הַקְשִֽׁיבוּ׃ ‬"
  },
  {
    "bookId": 18,
    "chapterId": 13,
    "verseId": 7,
    "text": "הַ֭לְאֵל תְּדַבְּר֣וּ עַוְלָ֑ה וְ֝ל֗וֹ תְּֽדַבְּר֥וּ רְמִיָּֽה׃ ‬"
  },
  {
    "bookId": 18,
    "chapterId": 13,
    "verseId": 8,
    "text": "הֲפָנָ֥יו תִּשָּׂא֑וּן אִם־לָאֵ֥ל תְּרִיבֽוּן׃ ‬"
  },
  {
    "bookId": 18,
    "chapterId": 13,
    "verseId": 9,
    "text": "הֲ֭טוֹב כִּֽי־יַחְקֹ֣ר אֶתְכֶ֑ם אִם־כְּהָתֵ֥ל בֶּ֝אֱנ֗וֹשׁ תְּהָתֵ֥לּוּ בֽוֹ׃ ‬"
  },
  {
    "bookId": 18,
    "chapterId": 13,
    "verseId": 10,
    "text": "הוֹכֵ֣חַ יוֹכִ֣יחַ אֶתְכֶ֑ם אִם־בַּ֝סֵּ֗תֶר פָּנִ֥ים תִּשָּׂאֽוּן׃ ‬"
  },
  {
    "bookId": 18,
    "chapterId": 13,
    "verseId": 11,
    "text": "הֲלֹ֣א שְׂ֭אֵתוֹ תְּבַעֵ֣ת אֶתְכֶ֑ם וּ֝פַחְדּ֗וֹ יִפֹּ֥ל עֲלֵיכֶֽם׃ ‬"
  },
  {
    "bookId": 18,
    "chapterId": 13,
    "verseId": 12,
    "text": "זִֽ֭כְרֹנֵיכֶם מִשְׁלֵי־אֵ֑פֶר לְגַבֵּי־חֹ֝֗מֶר גַּבֵּיכֶֽם׃ ‬"
  },
  {
    "bookId": 18,
    "chapterId": 13,
    "verseId": 13,
    "text": "הַחֲרִ֣ישׁוּ מִ֭מֶּנִּי וַאֲדַבְּרָה־אָ֑נִי וְיַעֲבֹ֖ר עָלַ֣י מָֽה׃ ‬"
  },
  {
    "bookId": 18,
    "chapterId": 13,
    "verseId": 14,
    "text": "עַל־מָ֤ה ׀ אֶשָּׂ֣א בְשָׂרִ֣י בְשִׁנָּ֑י וְ֝נַפְשִׁ֗י אָשִׂ֥ים בְּכַפִּֽי׃ ‬"
  },
  {
    "bookId": 18,
    "chapterId": 13,
    "verseId": 15,
    "text": "הֵ֣ן יִ֭קְטְלֵנִי *לא **ל֣וֹ אֲיַחֵ֑ל אַךְ־דְּ֝רָכַ֗י אֶל־פָּנָ֥יו אוֹכִֽיחַ׃ ‬"
  },
  {
    "bookId": 18,
    "chapterId": 13,
    "verseId": 16,
    "text": "גַּם־הוּא־לִ֥י לִֽישׁוּעָ֑ה כִּי־לֹ֥א לְ֝פָנָ֗יו חָנֵ֥ף יָבֽוֹא׃ ‬"
  },
  {
    "bookId": 18,
    "chapterId": 13,
    "verseId": 17,
    "text": "שִׁמְע֣וּ שָׁ֭מוֹעַ מִלָּתִ֑י וְ֝אֽ͏ַחֲוָתִ֗י בְּאָזְנֵיכֶֽם׃ ‬"
  },
  {
    "bookId": 18,
    "chapterId": 13,
    "verseId": 18,
    "text": "הִנֵּה־נָ֭א עָרַ֣כְתִּי מִשְׁפָּ֑ט יָ֝דַ֗עְתִּי כִּֽי־אֲנִ֥י אֶצְדָּֽק׃ ‬"
  },
  {
    "bookId": 18,
    "chapterId": 13,
    "verseId": 19,
    "text": "מִי־ה֭וּא יָרִ֣יב עִמָּדִ֑י כִּֽי־עַתָּ֖ה אַחֲרִ֣ישׁ וְאֶגְוָֽע׃ ‬"
  },
  {
    "bookId": 18,
    "chapterId": 13,
    "verseId": 20,
    "text": "אַךְ־שְׁ֭תַּיִם אַל־תַּ֣עַשׂ עִמָּדִ֑י אָ֥ז מִ֝פָּנֶ֗יךָ לֹ֣א אֶסָּתֵֽר׃ ‬"
  },
  {
    "bookId": 18,
    "chapterId": 13,
    "verseId": 21,
    "text": "כַּ֭פְּךָ מֵעָלַ֣י הַרְחַ֑ק וְ֝אֵ֥מָתְךָ֗ אַֽל־תְּבַעֲתַֽנִּי׃ ‬"
  },
  {
    "bookId": 18,
    "chapterId": 13,
    "verseId": 22,
    "text": "וּ֭קְרָא וְאָנֹכִ֣י אֶֽעֱנֶ֑ה אֽוֹ־אֲ֝דַבֵּ֗ר וַהֲשִׁיבֵֽנִי׃ ‬"
  },
  {
    "bookId": 18,
    "chapterId": 13,
    "verseId": 23,
    "text": "כַּמָּ֣ה לִ֭י עֲוֺנ֣וֹת וְחַטָּא֑וֹת פִּֽשְׁעִ֥י וְ֝חַטָּאתִ֗י הֹדִיעֵֽנִי׃ ‬"
  },
  {
    "bookId": 18,
    "chapterId": 13,
    "verseId": 24,
    "text": "לָֽמָּה־פָנֶ֥יךָ תַסְתִּ֑יר וְתַחְשְׁבֵ֖נִי לְאוֹיֵ֣ב לָֽךְ׃ ‬"
  },
  {
    "bookId": 18,
    "chapterId": 13,
    "verseId": 25,
    "text": "הֶעָלֶ֣ה נִדָּ֣ף תַּעֲר֑וֹץ וְאֶת־קַ֖שׁ יָבֵ֣שׁ תִּרְדֹּֽף׃ ‬"
  },
  {
    "bookId": 18,
    "chapterId": 13,
    "verseId": 26,
    "text": "כִּֽי־תִכְתֹּ֣ב עָלַ֣י מְרֹר֑וֹת וְ֝תוֹרִישֵׁ֗נִי עֲוֺנ֥וֹת נְעוּרָֽי׃ ‬"
  },
  {
    "bookId": 18,
    "chapterId": 13,
    "verseId": 27,
    "text": "וְתָ֘שֵׂ֤ם בַּסַּ֨ד ׀ רַגְלַ֗י וְתִשְׁמ֥וֹר כָּל־אָרְחוֹתָ֑י עַל־שָׁרְשֵׁ֥י רַ֝גְלַ֗י תִּתְחַקֶּֽה׃ ‬"
  },
  {
    "bookId": 18,
    "chapterId": 13,
    "verseId": 28,
    "text": "וְ֭הוּא כְּרָקָ֣ב יִבְלֶ֑ה כְּ֝בֶ֗גֶד אֲכָ֣לוֹ עָֽשׁ׃ ‬"
  }
]