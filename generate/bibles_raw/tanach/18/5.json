[
  {
    "bookId": 18,
    "chapterId": 5,
    "verseId": 1,
    "text": "קְֽרָא־נָ֭א הֲיֵ֣שׁ עוֹנֶ֑ךָּ וְאֶל־מִ֖י מִקְּדֹשִׁ֣ים תִּפְנֶֽה׃ ‬"
  },
  {
    "bookId": 18,
    "chapterId": 5,
    "verseId": 2,
    "text": "כִּֽי־לֶֽ֭אֱוִיל יַהֲרָג־כָּ֑עַשׂ וּ֝פֹתֶ֗ה תָּמִ֥ית קִנְאָֽה׃ ‬"
  },
  {
    "bookId": 18,
    "chapterId": 5,
    "verseId": 3,
    "text": "אֲ‍ֽנִי־רָ֭אִיתִי אֱוִ֣יל מַשְׁרִ֑ישׁ וָאֶקּ֖וֹב נָוֵ֣הוּ פִתְאֹֽם׃ ‬"
  },
  {
    "bookId": 18,
    "chapterId": 5,
    "verseId": 4,
    "text": "יִרְחֲק֣וּ בָנָ֣יו מִיֶּ֑שַׁע וְיִֽדַּכְּא֥וּ בַ֝שַּׁ֗עַר וְאֵ֣ין מַצִּֽיל׃ ‬"
  },
  {
    "bookId": 18,
    "chapterId": 5,
    "verseId": 5,
    "text": "אֲשֶׁ֤ר קְצִיר֨וֹ ׀ רָ֘עֵ֤ב יֹאכֵ֗ל וְאֶֽל־מִצִּנִּ֥ים יִקָּחֵ֑הוּ וְשָׁאַ֖ף צַמִּ֣ים חֵילָֽם׃ ‬"
  },
  {
    "bookId": 18,
    "chapterId": 5,
    "verseId": 6,
    "text": "כִּ֤י ׀ לֹא־יֵצֵ֣א מֵעָפָ֣ר אָ֑וֶן וּ֝מֵאֲדָמָ֗ה לֹא־יִצְמַ֥ח עָמָֽל׃ ‬"
  },
  {
    "bookId": 18,
    "chapterId": 5,
    "verseId": 7,
    "text": "כִּֽי־אָ֭דָם לְעָמָ֣ל יוּלָּ֑ד וּבְנֵי־רֶ֝֗שֶׁף יַגְבִּ֥יהוּ עֽוּף׃ ‬"
  },
  {
    "bookId": 18,
    "chapterId": 5,
    "verseId": 8,
    "text": "אוּלָ֗ם אֲ֭נִי אֶדְרֹ֣שׁ אֶל־אֵ֑ל וְאֶל־אֱ֝לֹהִ֗ים אָשִׂ֥ים דִּבְרָתִֽי׃ ‬"
  },
  {
    "bookId": 18,
    "chapterId": 5,
    "verseId": 9,
    "text": "עֹשֶׂ֣ה גְ֭דֹלוֹת וְאֵ֣ין חֵ֑קֶר נִ֝פְלָא֗וֹת עַד־אֵ֥ין מִסְפָּֽר׃ ‬"
  },
  {
    "bookId": 18,
    "chapterId": 5,
    "verseId": 10,
    "text": "הַנֹּתֵ֣ן מָ֭טָר עַל־פְּנֵי־אָ֑רֶץ וְשֹׁ֥לֵֽחַ מַ֝יִם עַל־פְּנֵ֥י חוּצֽוֹת׃ ‬"
  },
  {
    "bookId": 18,
    "chapterId": 5,
    "verseId": 11,
    "text": "לָשׂ֣וּם שְׁפָלִ֣ים לְמָר֑וֹם וְ֝קֹדְרִ֗ים שָׂ֣גְבוּ יֶֽשַׁע׃ ‬"
  },
  {
    "bookId": 18,
    "chapterId": 5,
    "verseId": 12,
    "text": "מֵ֭פֵר מַחְשְׁב֣וֹת עֲרוּמִ֑ים וְֽלֹא־תַעֲשֶׂ֥ינָה יְ֝דֵיהֶ֗ם תּוּשִׁיָּֽה׃ ‬"
  },
  {
    "bookId": 18,
    "chapterId": 5,
    "verseId": 13,
    "text": "לֹכֵ֣ד חֲכָמִ֣ים בְּעָרְמָ֑ם וַעֲצַ֖ת נִפְתָּלִ֣ים נִמְהָֽרָה׃ ‬"
  },
  {
    "bookId": 18,
    "chapterId": 5,
    "verseId": 14,
    "text": "יוֹמָ֥ם יְפַגְּשׁוּ־חֹ֑שֶׁךְ וְ֝כַלַּ֗יְלָה יְֽמַשְׁשׁ֥וּ בַֽצָּהֳרָֽיִם׃ ‬"
  },
  {
    "bookId": 18,
    "chapterId": 5,
    "verseId": 15,
    "text": "וַיֹּ֣שַׁע מֵ֭חֶרֶב מִפִּיהֶ֑ם וּמִיַּ֖ד חָזָ֣ק אֶבְיֽוֹן׃ ‬"
  },
  {
    "bookId": 18,
    "chapterId": 5,
    "verseId": 16,
    "text": "וַתְּהִ֣י לַדַּ֣ל תִּקְוָ֑ה וְ֝עֹלָ֗תָה קָ֣פְצָה פִּֽיהָ׃ ‬"
  },
  {
    "bookId": 18,
    "chapterId": 5,
    "verseId": 17,
    "text": "הִנֵּ֤ה אַשְׁרֵ֣י אֱ֭נוֹשׁ יוֹכִחֶ֣נּֽוּ אֱל֑וֹהַּ וּמוּסַ֥ר שַׁ֝דַּ֗י אַל־תִּמְאָֽס׃ ‬"
  },
  {
    "bookId": 18,
    "chapterId": 5,
    "verseId": 18,
    "text": "כִּ֤י ה֣וּא יַכְאִ֣יב וְיֶחְבָּ֑שׁ יִ֝מְחַ֗ץ *וידו **וְיָדָ֥יו תִּרְפֶּֽינָה׃ ‬"
  },
  {
    "bookId": 18,
    "chapterId": 5,
    "verseId": 19,
    "text": "בְּשֵׁ֣שׁ צָ֭רוֹת יַצִּילֶ֑ךָּ וּבְשֶׁ֓בַע ׀ לֹא־יִגַּ֖ע בְּךָ֣ רָֽע׃ ‬"
  },
  {
    "bookId": 18,
    "chapterId": 5,
    "verseId": 20,
    "text": "בְּ֭רָעָב פָּֽדְךָ֣ מִמָּ֑וֶת וּ֝בְמִלְחָמָ֗ה מִ֣ידֵי חָֽרֶב׃ ‬"
  },
  {
    "bookId": 18,
    "chapterId": 5,
    "verseId": 21,
    "text": "בְּשׁ֣וֹט לָ֭שׁוֹן תֵּחָבֵ֑א וְֽלֹא־תִירָ֥א מִ֝שֹּׁ֗ד כִּ֣י יָבֽוֹא׃ ‬"
  },
  {
    "bookId": 18,
    "chapterId": 5,
    "verseId": 22,
    "text": "לְשֹׁ֣ד וּלְכָפָ֣ן תִּשְׂחָ֑ק וּֽמֵחַיַּ֥ת הָ֝אָ֗רֶץ אַל־תִּירָֽא׃ ‬"
  },
  {
    "bookId": 18,
    "chapterId": 5,
    "verseId": 23,
    "text": "כִּ֤י עִם־אַבְנֵ֣י הַשָּׂדֶ֣ה בְרִיתֶ֑ךָ וְחַיַּ֥ת הַ֝שָּׂדֶ֗ה הָשְׁלְמָה־לָֽךְ׃ ‬"
  },
  {
    "bookId": 18,
    "chapterId": 5,
    "verseId": 24,
    "text": "וְֽ֭יָדַעְתָּ כִּי־שָׁל֣וֹם אָהֳלֶ֑ךָ וּֽפָקַדְתָּ֥ נָ֝וְךָ וְלֹ֣א תֶחֱטָֽא׃ ‬"
  },
  {
    "bookId": 18,
    "chapterId": 5,
    "verseId": 25,
    "text": "וְֽ֭יָדַעְתָּ כִּי־רַ֣ב זַרְעֶ֑ךָ וְ֝צֶאֱצָאֶ֗יךָ כְּעֵ֣שֶׂב הָאָֽרֶץ׃ ‬"
  },
  {
    "bookId": 18,
    "chapterId": 5,
    "verseId": 26,
    "text": "תָּב֣וֹא בְכֶ֣לַח אֱלֵי־קָ֑בֶר כַּעֲל֖וֹת גָּדִ֣ישׁ בְּעִתּֽוֹ׃ ‬"
  },
  {
    "bookId": 18,
    "chapterId": 5,
    "verseId": 27,
    "text": "הִנֵּה־זֹ֭את חֲקַרְנ֥וּהָ כֶּֽן־הִ֑יא שְׁ֝מָעֶ֗נָּה וְאַתָּ֥ה דַֽע־לָֽךְ׃ פ ‬"
  }
]