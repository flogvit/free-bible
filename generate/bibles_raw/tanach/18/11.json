[
  {
    "bookId": 18,
    "chapterId": 11,
    "verseId": 1,
    "text": "וַ֭יַּעַן צֹפַ֥ר הַֽנַּעֲמָתִ֗י וַיֹּאמַֽר׃ ‬"
  },
  {
    "bookId": 18,
    "chapterId": 11,
    "verseId": 2,
    "text": "הֲרֹ֣ב דְּ֭בָרִים לֹ֣א יֵעָנֶ֑ה וְאִם־אִ֖ישׁ שְׂפָתַ֣יִם יִצְדָּֽק׃ ‬"
  },
  {
    "bookId": 18,
    "chapterId": 11,
    "verseId": 3,
    "text": "בַּ֭דֶּיךָ מְתִ֣ים יַחֲרִ֑ישׁו וַ֝תִּלְעַ֗ג וְאֵ֣ין מַכְלִֽם׃ ‬"
  },
  {
    "bookId": 18,
    "chapterId": 11,
    "verseId": 4,
    "text": "וַ֭תֹּאמֶר זַ֣ךְ לִקְחִ֑י וּ֝בַ֗ר הָיִ֥יתִי בְעֵינֶֽיךָ׃ ‬"
  },
  {
    "bookId": 18,
    "chapterId": 11,
    "verseId": 5,
    "text": "וְֽאוּלָ֗ם מִֽי־יִתֵּ֣ן אֱל֣וֹהַּ דַּבֵּ֑ר וְיִפְתַּ֖ח שְׂפָתָ֣יו עִמָּֽךְ׃ ‬"
  },
  {
    "bookId": 18,
    "chapterId": 11,
    "verseId": 6,
    "text": "וְיַגֶּד־לְךָ֨ ׀ תַּֽעֲלֻמ֣וֹת חָכְמָה֮ כִּֽי־כִפְלַ֢יִם לְֽת֫וּשִׁיָּ֥ה וְדַ֡ע כִּֽי־יַשֶּׁ֥ה לְךָ֥ אֱ֝ל֗וֹהַ מֵעֲוֺנֶֽךָ׃ ‬"
  },
  {
    "bookId": 18,
    "chapterId": 11,
    "verseId": 7,
    "text": "הַחֵ֣קֶר אֱל֣וֹהַ תִּמְצָ֑א אִ֤ם עַד־תַּכְלִ֖ית שַׁדַּ֣י תִּמְצָֽא׃ ‬"
  },
  {
    "bookId": 18,
    "chapterId": 11,
    "verseId": 8,
    "text": "גָּבְהֵ֣י שָׁ֭מַיִם מַה־תִּפְעָ֑ל עֲמֻקָּ֥ה מִ֝שְּׁא֗וֹל מַה־תֵּדָֽע׃ ‬"
  },
  {
    "bookId": 18,
    "chapterId": 11,
    "verseId": 9,
    "text": "אֲרֻכָּ֣ה מֵאֶ֣רֶץ מִדָּ֑הּ וּ֝רְחָבָ֗ה מִנִּי־יָֽם׃ ‬"
  },
  {
    "bookId": 18,
    "chapterId": 11,
    "verseId": 10,
    "text": "אִם־יַחֲלֹ֥ף וְיַסְגִּ֑יר וְ֝יַקְהִ֗יל וּמִ֣י יְשִׁיבֶֽנּוּ׃ ‬"
  },
  {
    "bookId": 18,
    "chapterId": 11,
    "verseId": 11,
    "text": "כִּי־ה֭וּא יָדַ֣ע מְתֵי־שָׁ֑וְא וַיַּרְא־אָ֝֗וֶן וְלֹ֣א יִתְבּוֹנָֽן׃ ‬"
  },
  {
    "bookId": 18,
    "chapterId": 11,
    "verseId": 12,
    "text": "וְאִ֣ישׁ נָ֭בוּב יִלָּבֵ֑ב וְעַ֥יִר פֶּ֝֗רֶא אָדָ֥ם יִוָּלֵֽד׃ ‬"
  },
  {
    "bookId": 18,
    "chapterId": 11,
    "verseId": 13,
    "text": "אִם־אַ֭תָּ֗ה הֲכִינ֣וֹתָ לִבֶּ֑ךָ וּפָרַשְׂתָּ֖ אֵלָ֣יו כַּפֶּֽךָ׃ ‬"
  },
  {
    "bookId": 18,
    "chapterId": 11,
    "verseId": 14,
    "text": "אִם־אָ֣וֶן בְּ֭יָדְךָ הַרְחִיקֵ֑הוּ וְאַל־תַּשְׁכֵּ֖ן בְּאֹהָלֶ֣יךָ עַוְלָֽה׃ ‬"
  },
  {
    "bookId": 18,
    "chapterId": 11,
    "verseId": 15,
    "text": "כִּי־אָ֤ז ׀ תִּשָּׂ֣א פָנֶ֣יךָ מִמּ֑וּם וְהָיִ֥יתָ מֻ֝צָ֗ק וְלֹ֣א תִירָֽא׃ ‬"
  },
  {
    "bookId": 18,
    "chapterId": 11,
    "verseId": 16,
    "text": "כִּי־אַ֭תָּה עָמָ֣ל תִּשְׁכָּ֑ח כְּמַ֖יִם עָבְר֣וּ תִזְכֹּֽר׃ ‬"
  },
  {
    "bookId": 18,
    "chapterId": 11,
    "verseId": 17,
    "text": "וּֽ֭מִצָּהֳרַיִם יָק֣וּם חָ֑לֶד תָּ֝עֻ֗פָה כַּבֹּ֥קֶר תִּהְיֶֽה׃ ‬"
  },
  {
    "bookId": 18,
    "chapterId": 11,
    "verseId": 18,
    "text": "וּֽ֭בָטַחְתָּ כִּי־יֵ֣שׁ תִּקְוָ֑ה וְ֝חָפַרְתָּ֗ לָבֶ֥טַח תִּשְׁכָּֽב׃ ‬"
  },
  {
    "bookId": 18,
    "chapterId": 11,
    "verseId": 19,
    "text": "וְֽ֭רָבַצְתָּ וְאֵ֣ין מַחֲרִ֑יד וְחִלּ֖וּ פָנֶ֣יךָ רַבִּֽים׃ ‬"
  },
  {
    "bookId": 18,
    "chapterId": 11,
    "verseId": 20,
    "text": "וְעֵינֵ֥י רְשָׁעִ֗ים תִּ֫כְלֶ֥ינָה וּ֭מָנוֹס אָבַ֣ד מִנְהֶ֑ם וְ֝תִקְוָתָ֗ם מַֽפַּח־נָֽפֶשׁ׃ פ ‬"
  }
]