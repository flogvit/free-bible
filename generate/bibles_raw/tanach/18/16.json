[
  {
    "bookId": 18,
    "chapterId": 16,
    "verseId": 1,
    "text": "וַיַּ֥עַן אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 16,
    "verseId": 2,
    "text": "שָׁמַ֣עְתִּי כְאֵ֣לֶּה רַבּ֑וֹת מְנַחֲמֵ֖י עָמָ֣ל כֻּלְּכֶֽם׃ ‬"
  },
  {
    "bookId": 18,
    "chapterId": 16,
    "verseId": 3,
    "text": "הֲקֵ֥ץ לְדִבְרֵי־ר֑וּחַ א֥וֹ מַה־יַּ֝מְרִֽיצְךָ֗ כִּ֣י תַעֲנֶֽה׃ ‬"
  },
  {
    "bookId": 18,
    "chapterId": 16,
    "verseId": 4,
    "text": "גַּ֤ם ׀ אָנֹכִי֮ כָּכֶ֢ם אֲדַ֫בֵּ֥רָה ל֤וּ־יֵ֪שׁ נַפְשְׁכֶ֡ם תַּ֤חַת נַפְשִׁ֗י אַחְבִּ֣ירָה עֲלֵיכֶ֣ם בְּמִלִּ֑ים וְאָנִ֥יעָה עֲ֝לֵיכֶ֗ם בְּמ֣וֹ רֹאשִֽׁי׃ ‬"
  },
  {
    "bookId": 18,
    "chapterId": 16,
    "verseId": 5,
    "text": "אֲאַמִּצְכֶ֥ם בְּמוֹ־פִ֑י וְנִ֖יד שְׂפָתַ֣י יַחְשֹֽׂךְ׃ ‬"
  },
  {
    "bookId": 18,
    "chapterId": 16,
    "verseId": 6,
    "text": "אִֽם־אֲ֭דַבְּרָה לֹא־יֵחָשֵׂ֣ךְ כְּאֵבִ֑י וְ֝אַחְדְּלָ֗ה מַה־מִנִּ֥י יַהֲלֹֽךְ׃ ‬"
  },
  {
    "bookId": 18,
    "chapterId": 16,
    "verseId": 7,
    "text": "אַךְ־עַתָּ֥ה הֶלְאָ֑נִי הֲ֝שִׁמּ֗וֹתָ כָּל־עֲדָתִֽי׃ ‬"
  },
  {
    "bookId": 18,
    "chapterId": 16,
    "verseId": 8,
    "text": "וַֽ֭תִּקְמְטֵנִי לְעֵ֣ד הָיָ֑ה וַיָּ֥קָם בִּ֥י כַ֝חֲשִׁ֗י בְּפָנַ֥י יַעֲנֶֽה׃ ‬"
  },
  {
    "bookId": 18,
    "chapterId": 16,
    "verseId": 9,
    "text": "אַפּ֤וֹ טָרַ֨ף ׀ וַֽיִּשְׂטְמֵ֗נִי חָרַ֣ק עָלַ֣י בְּשִׁנָּ֑יו צָרִ֓י ׀ יִלְט֖וֹשׁ עֵינָ֣יו לִֽי׃ ‬"
  },
  {
    "bookId": 18,
    "chapterId": 16,
    "verseId": 10,
    "text": "פָּעֲר֬וּ עָלַ֨י ׀ בְּפִיהֶ֗ם בְּ֭חֶרְפָּה הִכּ֣וּ לְחָיָ֑י יַ֝֗חַד עָלַ֥י יִתְמַלָּאֽוּן׃ ‬"
  },
  {
    "bookId": 18,
    "chapterId": 16,
    "verseId": 11,
    "text": "יַסְגִּירֵ֣נִי אֵ֭ל אֶ֣ל עֲוִ֑יל וְעַל־יְדֵ֖י רְשָׁעִ֣ים יִרְטֵֽנִי׃ ‬"
  },
  {
    "bookId": 18,
    "chapterId": 16,
    "verseId": 12,
    "text": "שָׁ֘לֵ֤ו הָיִ֨יתִי ׀ וַֽיְפַרְפְּרֵ֗נִי וְאָחַ֣ז בְּ֭עָרְפִּי וַֽיְפַצְפְּצֵ֑נִי וַיְקִימֵ֥נִי ל֝֗וֹ לְמַטָּרָֽה׃ ‬"
  },
  {
    "bookId": 18,
    "chapterId": 16,
    "verseId": 13,
    "text": "יָ֘סֹ֤בּוּ עָלַ֨י ׀ רַבָּ֗יו יְפַלַּ֣ח כִּ֭לְיוֹתַי וְלֹ֣א יַחְמ֑וֹל יִשְׁפֹּ֥ךְ לָ֝אָ֗רֶץ מְרֵרָֽתִי׃ ‬"
  },
  {
    "bookId": 18,
    "chapterId": 16,
    "verseId": 14,
    "text": "יִפְרְצֵ֣נִי פֶ֭רֶץ עַל־פְּנֵי־פָ֑רֶץ יָרֻ֖ץ עָלַ֣י כְּגִבּֽוֹר׃ ‬"
  },
  {
    "bookId": 18,
    "chapterId": 16,
    "verseId": 15,
    "text": "שַׂ֣ק תָּ֭פַרְתִּי עֲלֵ֣י גִלְדִּ֑י וְעֹלַ֖לְתִּי בֶעָפָ֣ר קַרְנִֽי׃ ‬"
  },
  {
    "bookId": 18,
    "chapterId": 16,
    "verseId": 16,
    "text": "פָּנַ֣י *חמרמרה **חֳ֭מַרְמְרוּ מִנִּי־בֶ֑כִי וְעַ֖ל עַפְעַפַּ֣י צַלְמָֽוֶת׃ ‬"
  },
  {
    "bookId": 18,
    "chapterId": 16,
    "verseId": 17,
    "text": "עַ֭ל לֹא־חָמָ֣ס בְּכַפָּ֑י וּֽתְפִלָּתִ֥י זַכָּֽה׃ ‬"
  },
  {
    "bookId": 18,
    "chapterId": 16,
    "verseId": 18,
    "text": "אֶ֭רֶץ אַל־תְּכַסִּ֣י דָמִ֑י וְֽאַל־יְהִ֥י מָ֝ק֗וֹם לְזַעֲקָתִֽי׃ ‬"
  },
  {
    "bookId": 18,
    "chapterId": 16,
    "verseId": 19,
    "text": "גַּם־עַ֭תָּה הִנֵּה־בַשָּׁמַ֣יִם עֵדִ֑י וְ֝שָׂהֲדִ֗י בַּמְּרוֹמִֽים׃ ‬"
  },
  {
    "bookId": 18,
    "chapterId": 16,
    "verseId": 20,
    "text": "מְלִיצַ֥י רֵעָ֑י אֶל־אֱ֝ל֗וֹהַ דָּלְפָ֥ה עֵינִֽי׃ ‬"
  },
  {
    "bookId": 18,
    "chapterId": 16,
    "verseId": 21,
    "text": "וְיוֹכַ֣ח לְגֶ֣בֶר עִם־אֱל֑וֹהַּ וּֽבֶן־אָדָ֥ם לְרֵעֵֽהוּ׃ ‬"
  },
  {
    "bookId": 18,
    "chapterId": 16,
    "verseId": 22,
    "text": "כִּֽי־שְׁנ֣וֹת מִסְפָּ֣ר יֶאֱתָ֑יוּ וְאֹ֖רַח לֹא־אָשׁ֣וּב אֶהֱלֹֽךְ׃ ‬"
  }
]