[
  {
    "bookId": 18,
    "chapterId": 40,
    "verseId": 1,
    "text": "וַיַּ֖עַן יְהוָ֥ה אֶת־אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 40,
    "verseId": 2,
    "text": "הֲ֭רֹב עִם־שַׁדַּ֣י יִסּ֑וֹר מוֹכִ֖יחַ אֱל֣וֹהַּ יַעֲנֶֽנָּה׃ פ ‬"
  },
  {
    "bookId": 18,
    "chapterId": 40,
    "verseId": 3,
    "text": "וַיַּ֖עַן אִיּ֥וֹב אֶת־יְהוָ֗ה וַיֹּאמַֽר׃ ‬"
  },
  {
    "bookId": 18,
    "chapterId": 40,
    "verseId": 4,
    "text": "הֵ֣ן קַ֭לֹּתִי מָ֣ה אֲשִׁיבֶ֑ךָּ יָ֝דִ֗י שַׂ֣מְתִּי לְמוֹ־פִֽי׃ ‬"
  },
  {
    "bookId": 18,
    "chapterId": 40,
    "verseId": 5,
    "text": "אַחַ֣ת דִּ֭בַּרְתִּי וְלֹ֣א אֶֽעֱנֶ֑ה וּ֝שְׁתַּ֗יִם וְלֹ֣א אוֹסִֽיף׃ פ ‬"
  },
  {
    "bookId": 18,
    "chapterId": 40,
    "verseId": 6,
    "text": "וַיַּֽעַן־יְהוָ֣ה אֶת־אִ֭יּוֹב *מנ‪[c]‬ *סערה **מִ֥ן ׀ **סְעָרָ֗ה וַיֹּאמַֽר׃ ‬"
  },
  {
    "bookId": 18,
    "chapterId": 40,
    "verseId": 7,
    "text": "אֱזָר־נָ֣א כְגֶ֣בֶר חֲלָצֶ֑יךָ אֶ֝שְׁאָלְךָ֗ וְהוֹדִיעֵֽנִי׃ ‬"
  },
  {
    "bookId": 18,
    "chapterId": 40,
    "verseId": 8,
    "text": "הַ֭אַף תָּפֵ֣ר מִשְׁפָּטִ֑י תַּ֝רְשִׁיעֵ֗נִי לְמַ֣עַן תִּצְדָּֽק׃ ‬"
  },
  {
    "bookId": 18,
    "chapterId": 40,
    "verseId": 9,
    "text": "וְאִם־זְר֖וֹעַ כָּאֵ֥ל ׀ לָ֑ךְ וּ֝בְק֗וֹל כָּמֹ֥הוּ תַרְעֵֽם׃ ‬"
  },
  {
    "bookId": 18,
    "chapterId": 40,
    "verseId": 10,
    "text": "עֲדֵ֥ה נָ֣א גָֽא֣וֹן וָגֹ֑בַהּ וְה֖וֹד וְהָדָ֣ר תִּלְבָּֽשׁ׃ ‬"
  },
  {
    "bookId": 18,
    "chapterId": 40,
    "verseId": 11,
    "text": "הָ֭פֵץ עֶבְר֣וֹת אַפֶּ֑ךָ וּרְאֵ֥ה כָל־גֵּ֝אֶ֗ה וְהַשְׁפִּילֵֽהוּ׃ ‬"
  },
  {
    "bookId": 18,
    "chapterId": 40,
    "verseId": 12,
    "text": "רְאֵ֣ה כָל־גֵּ֭אֶה הַכְנִיעֵ֑הוּ וַהֲדֹ֖ךְ רְשָׁעִ֣ים תַּחְתָּֽם׃ ‬"
  },
  {
    "bookId": 18,
    "chapterId": 40,
    "verseId": 13,
    "text": "טָמְנֵ֣ם בֶּעָפָ֣ר יָ֑חַד פְּ֝נֵיהֶ֗ם חֲבֹ֣שׁ בַּטָּמֽוּן׃ ‬"
  },
  {
    "bookId": 18,
    "chapterId": 40,
    "verseId": 14,
    "text": "וְגַם־אֲנִ֥י אוֹדֶ֑ךָּ כִּֽי־תוֹשִׁ֖עַ לְךָ֣ יְמִינֶֽךָ׃ ‬"
  },
  {
    "bookId": 18,
    "chapterId": 40,
    "verseId": 15,
    "text": "הִנֵּה־נָ֣א בְ֭הֵמוֹת אֲשֶׁר־עָשִׂ֣יתִי עִמָּ֑ךְ חָ֝צִ֗יר כַּבָּקָ֥ר יֹאכֵֽל׃ ‬"
  },
  {
    "bookId": 18,
    "chapterId": 40,
    "verseId": 16,
    "text": "הִנֵּה־נָ֣א כֹח֣וֹ בְמָתְנָ֑יו וְ֝אֹנ֗וֹ בִּשְׁרִירֵ֥י בִטְנֽוֹ׃ ‬"
  },
  {
    "bookId": 18,
    "chapterId": 40,
    "verseId": 17,
    "text": "יַחְפֹּ֣ץ זְנָב֣וֹ כְמוֹ־אָ֑רֶז גִּידֵ֖י *פחדו **פַחֲדָ֣יו יְשֹׂרָֽגוּ׃ ‬"
  },
  {
    "bookId": 18,
    "chapterId": 40,
    "verseId": 18,
    "text": "עֲ֭צָמָיו אֲפִיקֵ֣י נְחוּשָׁ֑ה גְּ֝רָמָ֗יו כִּמְטִ֥יל בַּרְזֶֽל׃ ‬"
  },
  {
    "bookId": 18,
    "chapterId": 40,
    "verseId": 19,
    "text": "ה֭וּא רֵאשִׁ֣ית דַּרְכֵי־אֵ֑ל הָ֝עֹשׂוֹ יַגֵּ֥שׁ חַרְבּֽוֹ׃ ‬"
  },
  {
    "bookId": 18,
    "chapterId": 40,
    "verseId": 20,
    "text": "כִּֽי־ב֭וּל הָרִ֣ים יִשְׂאוּ־ל֑וֹ וְֽכָל־חַיַּ֥ת הַ֝שָּׂדֶ֗ה יְשַֽׂחֲקוּ־שָֽׁם׃ ‬"
  },
  {
    "bookId": 18,
    "chapterId": 40,
    "verseId": 21,
    "text": "תַּֽחַת־צֶאֱלִ֥ים יִשְׁכָּ֑ב בְּסֵ֖תֶר קָנֶ֣ה וּבִצָּֽה׃ ‬"
  },
  {
    "bookId": 18,
    "chapterId": 40,
    "verseId": 22,
    "text": "יְסֻכֻּ֣הוּ צֶאֱלִ֣ים צִֽלֲל֑וֹ יְ֝סֻבּ֗וּהוּ עַרְבֵי־נָֽחַל׃ ‬"
  },
  {
    "bookId": 18,
    "chapterId": 40,
    "verseId": 23,
    "text": "הֵ֤ן יַעֲשֹׁ֣ק נָ֭הָר לֹ֣א יַחְפּ֑וֹז יִבְטַ֓ח ׀ כִּֽי־יָגִ֖יחַ יַרְדֵּ֣ן אֶל־פִּֽיהוּ׃ ‬"
  },
  {
    "bookId": 18,
    "chapterId": 40,
    "verseId": 24,
    "text": "בְּעֵינָ֥יו יִקָּחֶ֑נּוּ בְּ֝מֽוֹקְשִׁ֗ים יִנְקָב־אָֽף׃ ‬"
  },
  {
    "bookId": 18,
    "chapterId": 40,
    "verseId": 25,
    "text": "תִּמְשֹׁ֣ךְ לִוְיָתָ֣ן בְּחַכָּ֑ה וּ֝בְחֶ֗בֶל תַּשְׁקִ֥יעַ לְשֹׁנֽוֹ׃ ‬"
  },
  {
    "bookId": 18,
    "chapterId": 40,
    "verseId": 26,
    "text": "הֲתָשִׂ֣ים אַגְמ֣וֹן בְּאַפּ֑וֹ וּ֝בְח֗וֹחַ תִּקּ֥וֹב לֶֽחֱיוֹ׃ ‬"
  },
  {
    "bookId": 18,
    "chapterId": 40,
    "verseId": 27,
    "text": "הֲיַרְבֶּ֣ה אֵ֭לֶיךָ תַּחֲנוּנִ֑ים אִם־יְדַבֵּ֖ר אֵלֶ֣יךָ רַכּֽוֹת׃ ‬"
  },
  {
    "bookId": 18,
    "chapterId": 40,
    "verseId": 28,
    "text": "הֲיִכְרֹ֣ת בְּרִ֣ית עִמָּ֑ךְ תִּ֝קָּחֶ֗נּוּ לְעֶ֣בֶד עוֹלָֽם׃ ‬"
  },
  {
    "bookId": 18,
    "chapterId": 40,
    "verseId": 29,
    "text": "הֽ͏ַתְשַׂחֶק־בּ֭וֹ כַּצִּפּ֑וֹר וְ֝תִקְשְׁרֶ֗נּוּ לְנַעֲרוֹתֶֽיךָ׃ ‬"
  },
  {
    "bookId": 18,
    "chapterId": 40,
    "verseId": 30,
    "text": "יִכְר֣וּ עָ֭לָיו חַבָּרִ֑ים יֶ֝חֱצ֗וּהוּ בֵּ֣ין כְּֽנַעֲנִֽים׃ ‬"
  },
  {
    "bookId": 18,
    "chapterId": 40,
    "verseId": 31,
    "text": "הַֽתְמַלֵּ֣א בְשֻׂכּ֣וֹת עוֹר֑וֹ וּבְצִלְצַ֖ל דָּגִ֣ים רֹאשֽׁוֹ׃ ‬"
  },
  {
    "bookId": 18,
    "chapterId": 40,
    "verseId": 32,
    "text": "שִׂים־עָלָ֥יו כַּפֶּ֑ךָ זְכֹ֥ר מִ֝לְחָמָ֗ה אַל־תּוֹסַֽף׃ ‬"
  }
]