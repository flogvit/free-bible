[
  {
    "bookId": 18,
    "chapterId": 12,
    "verseId": 1,
    "text": "וַיַּ֥עַן אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 12,
    "verseId": 2,
    "text": "אָ֭מְנָם כִּ֣י אַתֶּם־עָ֑ם וְ֝עִמָּכֶ֗ם תָּמ֥וּת חָכְמָֽה׃ ‬"
  },
  {
    "bookId": 18,
    "chapterId": 12,
    "verseId": 3,
    "text": "גַּם־לִ֤י לֵבָ֨ב ׀ כְּֽמוֹכֶ֗ם לֹא־נֹפֵ֣ל אָנֹכִ֣י מִכֶּ֑ם וְאֶת־מִי־אֵ֥ין כְּמוֹ־אֵֽלֶּה׃ ‬"
  },
  {
    "bookId": 18,
    "chapterId": 12,
    "verseId": 4,
    "text": "שְׂחֹ֤ק לְרֵעֵ֨הוּ ׀ אֶֽהְיֶ֗ה קֹרֵ֣א לֶ֭אֱלוֹהַּ וַֽיַּעֲנֵ֑הוּ שְׂ֝ח֗וֹק צַדִּ֥יק תָּמִֽים׃ ‬"
  },
  {
    "bookId": 18,
    "chapterId": 12,
    "verseId": 5,
    "text": "לַפִּ֣יד בּ֭וּז לְעַשְׁתּ֣וּת שַׁאֲנָ֑ן נָ֝כ֗וֹן לְמ֣וֹעֲדֵי רָֽגֶל׃ ‬"
  },
  {
    "bookId": 18,
    "chapterId": 12,
    "verseId": 6,
    "text": "יִשְׁלָ֤יוּ אֹֽהָלִ֨ים ׀ לְשֹׁ֥דְדִ֗ים וּֽ֭בַטֻּחוֹת לְמַרְגִּ֣יזֵי אֵ֑ל לַאֲשֶׁ֤ר הֵבִ֖יא אֱל֣וֹהַּ בְּיָדֽוֹ׃ ‬"
  },
  {
    "bookId": 18,
    "chapterId": 12,
    "verseId": 7,
    "text": "וְֽאוּלָ֗ם שְׁאַל־נָ֣א בְהֵמ֣וֹת וְתֹרֶ֑ךָּ וְע֥וֹף הַ֝שָּׁמַ֗יִם וְיַגֶּד־לָֽךְ׃ ‬"
  },
  {
    "bookId": 18,
    "chapterId": 12,
    "verseId": 8,
    "text": "א֤וֹ שִׂ֣יחַ לָאָ֣רֶץ וְתֹרֶ֑ךָּ וִֽיסַפְּר֥וּ לְ֝ךָ֗ דְּגֵ֣י הַיָּֽם׃ ‬"
  },
  {
    "bookId": 18,
    "chapterId": 12,
    "verseId": 9,
    "text": "מִ֭י לֹא־יָדַ֣ע בְּכָל־אֵ֑לֶּה כִּ֥י יַד־יְ֝הוָה עָ֣שְׂתָה זֹּֽאת׃ ‬"
  },
  {
    "bookId": 18,
    "chapterId": 12,
    "verseId": 10,
    "text": "אֲשֶׁ֣ר בְּ֭יָדוֹ נֶ֣פֶשׁ כָּל־חָ֑י וְ֝ר֗וּחַ כָּל־בְּשַׂר־אִֽישׁ׃ ‬"
  },
  {
    "bookId": 18,
    "chapterId": 12,
    "verseId": 11,
    "text": "הֲלֹא־אֹ֭זֶן מִלִּ֣ין תִּבְחָ֑ן וְ֝חֵ֗ךְ אֹ֣כֶל יִטְעַם־לֽוֹ׃ ‬"
  },
  {
    "bookId": 18,
    "chapterId": 12,
    "verseId": 12,
    "text": "בִּֽישִׁישִׁ֥ים חָכְמָ֑ה וְאֹ֖רֶךְ יָמִ֣ים תְּבוּנָֽה׃ ‬"
  },
  {
    "bookId": 18,
    "chapterId": 12,
    "verseId": 13,
    "text": "עִ֭מּוֹ חָכְמָ֣ה וּגְבוּרָ֑ה ל֝֗וֹ עֵצָ֥ה וּתְבוּנָֽה׃ ‬"
  },
  {
    "bookId": 18,
    "chapterId": 12,
    "verseId": 14,
    "text": "הֵ֣ן יַ֭הֲרוֹס וְלֹ֣א יִבָּנֶ֑ה יִסְגֹּ֥ר עַל־אִ֝֗ישׁ וְלֹ֣א יִפָּתֵֽחַ׃ ‬"
  },
  {
    "bookId": 18,
    "chapterId": 12,
    "verseId": 15,
    "text": "הֵ֤ן יַעְצֹ֣ר בַּמַּ֣יִם וְיִבָ֑שׁוּ וִֽ֝ישַׁלְּחֵ֗ם וְיַ֖הַפְכוּ אָֽרֶץ׃ ‬"
  },
  {
    "bookId": 18,
    "chapterId": 12,
    "verseId": 16,
    "text": "עִ֭מּוֹ עֹ֣ז וְתֽוּשִׁיָּ֑ה ל֝֗וֹ שֹׁגֵ֥ג וּמַשְׁגֶּֽה׃ ‬"
  },
  {
    "bookId": 18,
    "chapterId": 12,
    "verseId": 17,
    "text": "מוֹלִ֣יךְ יוֹעֲצִ֣ים שׁוֹלָ֑ל וְֽשֹׁפְטִ֥ים יְהוֹלֵֽל׃ ‬"
  },
  {
    "bookId": 18,
    "chapterId": 12,
    "verseId": 18,
    "text": "מוּסַ֣ר מְלָכִ֣ים פִּתֵּ֑חַ וַיֶּאְסֹ֥ר אֵ֝ז֗וֹר בְּמָתְנֵיהֶֽם׃ ‬"
  },
  {
    "bookId": 18,
    "chapterId": 12,
    "verseId": 19,
    "text": "מוֹלִ֣יךְ כֹּהֲנִ֣ים שׁוֹלָ֑ל וְאֵֽתָנִ֣ים יְסַלֵּֽף׃ ‬"
  },
  {
    "bookId": 18,
    "chapterId": 12,
    "verseId": 20,
    "text": "מֵסִ֣יר שָׂ֭פָה לְנֶאֱמָנִ֑ים וְטַ֖עַם זְקֵנִ֣ים יִקָּֽח׃ ‬"
  },
  {
    "bookId": 18,
    "chapterId": 12,
    "verseId": 21,
    "text": "שׁוֹפֵ֣ךְ בּ֭וּז עַל־נְדִיבִ֑ים וּמְזִ֖יחַ אֲפִיקִ֣ים רִפָּֽה׃ ‬"
  },
  {
    "bookId": 18,
    "chapterId": 12,
    "verseId": 22,
    "text": "מְגַלֶּ֣ה עֲ֭מֻקוֹת מִנִּי־חֹ֑שֶׁךְ וַיֹּצֵ֖א לָא֣וֹר צַלְמָֽוֶת׃ ‬"
  },
  {
    "bookId": 18,
    "chapterId": 12,
    "verseId": 23,
    "text": "מַשְׂגִּ֣יא לַ֭גּוֹיִם וַֽיְאַבְּדֵ֑ם שֹׁטֵ֥חַ לַ֝גּוֹיִ֗ם וַיַּנְחֵֽם׃ ‬"
  },
  {
    "bookId": 18,
    "chapterId": 12,
    "verseId": 24,
    "text": "מֵסִ֗יר לֵ֭ב רָאשֵׁ֣י עַם־הָאָ֑רֶץ וַ֝יַּתְעֵ֗ם בְּתֹ֣הוּ לֹא־דָֽרֶךְ׃ ‬"
  },
  {
    "bookId": 18,
    "chapterId": 12,
    "verseId": 25,
    "text": "יְמַֽשְׁשׁוּ־חֹ֥שֶׁךְ וְלֹא־א֑וֹר וַ֝יַּתְעֵ֗ם כַּשִּׁכּֽוֹר׃ ‬"
  }
]