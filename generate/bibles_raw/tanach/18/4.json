[
  {
    "bookId": 18,
    "chapterId": 4,
    "verseId": 1,
    "text": "וַ֭יַּעַן אֱלִיפַ֥ז הַֽתֵּימָנִ֗י וַיֹּאמַֽר׃ ‬"
  },
  {
    "bookId": 18,
    "chapterId": 4,
    "verseId": 2,
    "text": "הֲנִסָּ֬ה דָבָ֣ר אֵלֶ֣יךָ תִּלְאֶ֑ה וַעְצֹ֥ר בְּ֝מִלִּ֗ין מִ֣י יוּכָֽל׃ ‬"
  },
  {
    "bookId": 18,
    "chapterId": 4,
    "verseId": 3,
    "text": "הִ֭נֵּה יִסַּ֣רְתָּ רַבִּ֑ים וְיָדַ֖יִם רָפ֣וֹת תְּחַזֵּֽק׃ ‬"
  },
  {
    "bookId": 18,
    "chapterId": 4,
    "verseId": 4,
    "text": "כּ֭וֹשֵׁל יְקִימ֣וּן מִלֶּ֑יךָ וּבִרְכַּ֖יִם כֹּרְע֣וֹת תְּאַמֵּֽץ׃ ‬"
  },
  {
    "bookId": 18,
    "chapterId": 4,
    "verseId": 5,
    "text": "כִּ֤י עַתָּ֨ה ׀ תָּב֣וֹא אֵלֶ֣יךָ וַתֵּ֑לֶא תִּגַּ֥ע עָ֝דֶ֗יךָ וַתִּבָּהֵֽל׃ ‬"
  },
  {
    "bookId": 18,
    "chapterId": 4,
    "verseId": 6,
    "text": "הֲלֹ֣א יִ֭רְאָתְךָ כִּסְלָתֶ֑ךָ תִּ֝קְוָתְךָ֗ וְתֹ֣ם דְּרָכֶֽיךָ׃ ‬"
  },
  {
    "bookId": 18,
    "chapterId": 4,
    "verseId": 7,
    "text": "זְכָר־נָ֗א מִ֤י ה֣וּא נָקִ֣י אָבָ֑ד וְ֝אֵיפֹ֗ה יְשָׁרִ֥ים נִכְחָֽדוּ׃ ‬"
  },
  {
    "bookId": 18,
    "chapterId": 4,
    "verseId": 8,
    "text": "כַּאֲשֶׁ֣ר רָ֭אִיתִי חֹ֣רְשֵׁי אָ֑וֶן וְזֹרְעֵ֖י עָמָ֣ל יִקְצְרֻֽהוּ׃ ‬"
  },
  {
    "bookId": 18,
    "chapterId": 4,
    "verseId": 9,
    "text": "מִנִּשְׁמַ֣ת אֱל֣וֹהַ יֹאבֵ֑דוּ וּמֵר֖וּחַ אַפּ֣וֹ יִכְלֽוּ׃ ‬"
  },
  {
    "bookId": 18,
    "chapterId": 4,
    "verseId": 10,
    "text": "שַׁאֲגַ֣ת אַ֭רְיֵה וְק֣וֹל שָׁ֑חַל וְשִׁנֵּ֖י כְפִירִ֣ים נִתָּֽעוּ׃ ‬"
  },
  {
    "bookId": 18,
    "chapterId": 4,
    "verseId": 11,
    "text": "לַ֭יִשׁ אֹבֵ֣ד מִבְּלִי־טָ֑רֶף וּבְנֵ֥י לָ֝בִ֗יא יִתְפָּרָֽדוּ׃ ‬"
  },
  {
    "bookId": 18,
    "chapterId": 4,
    "verseId": 12,
    "text": "וְ֭אֵלַי דָּבָ֣ר יְגֻנָּ֑ב וַתִּקַּ֥ח אָ֝זְנִ֗י שֵׁ֣מֶץ מֽ͏ֶנְהֽוּ׃ ‬"
  },
  {
    "bookId": 18,
    "chapterId": 4,
    "verseId": 13,
    "text": "בִּ֭שְׂעִפִּים מֵחֶזְיֹנ֣וֹת לָ֑יְלָה בִּנְפֹ֥ל תַּ֝רְדֵּמָ֗ה עַל־אֲנָשִֽׁים׃ ‬"
  },
  {
    "bookId": 18,
    "chapterId": 4,
    "verseId": 14,
    "text": "פַּ֣חַד קְ֭רָאַנִי וּרְעָדָ֑ה וְרֹ֖ב עַצְמוֹתַ֣י הִפְחִֽיד׃ ‬"
  },
  {
    "bookId": 18,
    "chapterId": 4,
    "verseId": 15,
    "text": "וְ֭רוּחַ עַל־פָּנַ֣י יַחֲלֹ֑ף תְּ֝סַמֵּ֗ר שַֽׂעֲרַ֥ת בְּשָׂרִֽי׃ ‬"
  },
  {
    "bookId": 18,
    "chapterId": 4,
    "verseId": 16,
    "text": "יַעֲמֹ֤ד ׀ וְֽלֹא־אַכִּ֬יר מַרְאֵ֗הוּ תְּ֭מוּנָה לְנֶ֣גֶד עֵינָ֑י דְּמָמָ֖ה וָק֣וֹל אֶשְׁמָֽע׃ ‬"
  },
  {
    "bookId": 18,
    "chapterId": 4,
    "verseId": 17,
    "text": "הַֽ֭אֱנוֹשׁ מֵאֱל֣וֹהַ יִצְדָּ֑ק אִ֥ם מֵ֝עֹשֵׂ֗הוּ יִטְהַר־גָּֽבֶר׃ ‬"
  },
  {
    "bookId": 18,
    "chapterId": 4,
    "verseId": 18,
    "text": "הֵ֣ן בַּ֭עֲבָדָיו לֹ֣א יַאֲמִ֑ין וּ֝בְמַלְאָכָ֗יו יָשִׂ֥ים תָּהֳלָֽה׃ ‬"
  },
  {
    "bookId": 18,
    "chapterId": 4,
    "verseId": 19,
    "text": "אַ֤ף ׀ שֹׁכְנֵ֬י בָֽתֵּי־חֹ֗מֶר אֲשֶׁר־בֶּעָפָ֥ר יְסוֹדָ֑ם יְ֝דַכְּא֗וּם לִפְנֵי־עָֽשׁ׃ ‬"
  },
  {
    "bookId": 18,
    "chapterId": 4,
    "verseId": 20,
    "text": "מִבֹּ֣קֶר לָעֶ֣רֶב יֻכַּ֑תּוּ מִבְּלִ֥י מֵ֝שִׂ֗ים לָנֶ֥צַח יֹאבֵֽדוּ׃ ‬"
  },
  {
    "bookId": 18,
    "chapterId": 4,
    "verseId": 21,
    "text": "הֲלֹא־נִסַּ֣ע יִתְרָ֣ם בָּ֑ם יָ֝מ֗וּתוּ וְלֹ֣א בְחָכְמָֽה׃ ‬"
  }
]