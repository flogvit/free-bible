[
  {
    "bookId": 18,
    "chapterId": 34,
    "verseId": 1,
    "text": "וַיַּ֥עַן אֱלִיה֗וּא וַיֹּאמַֽר׃ ‬"
  },
  {
    "bookId": 18,
    "chapterId": 34,
    "verseId": 2,
    "text": "שִׁמְע֣וּ חֲכָמִ֣ים מִלָּ֑י וְ֝יֹדְעִ֗ים הַאֲזִ֥ינוּ לִֽי׃ ‬"
  },
  {
    "bookId": 18,
    "chapterId": 34,
    "verseId": 3,
    "text": "כִּי־אֹ֭זֶן מִלִּ֣ין תִּבְחָ֑ן וְ֝חֵ֗ךְ יִטְעַ֥ם לֶאֱכֹֽל׃ ‬"
  },
  {
    "bookId": 18,
    "chapterId": 34,
    "verseId": 4,
    "text": "מִשְׁפָּ֥ט נִבְחֲרָה־לָּ֑נוּ נֵדְעָ֖ה בֵינֵ֣ינוּ מַה־טּֽוֹב׃ ‬"
  },
  {
    "bookId": 18,
    "chapterId": 34,
    "verseId": 5,
    "text": "כִּֽי־אָ֭מַר אִיּ֣וֹב צָדַ֑קְתִּי וְ֝אֵ֗ל הֵסִ֥יר מִשְׁפָּטִֽי׃ ‬"
  },
  {
    "bookId": 18,
    "chapterId": 34,
    "verseId": 6,
    "text": "עַל־מִשְׁפָּטִ֥י אֲכַזֵּ֑ב אָנ֖וּשׁ חִצִּ֣י בְלִי־פָֽשַׁע׃ ‬"
  },
  {
    "bookId": 18,
    "chapterId": 34,
    "verseId": 7,
    "text": "מִי־גֶ֥בֶר כְּאִיּ֑וֹב יִֽשְׁתֶּה־לַּ֥עַג כַּמָּֽיִם׃ ‬"
  },
  {
    "bookId": 18,
    "chapterId": 34,
    "verseId": 8,
    "text": "וְאָרַ֣ח לְ֭חֶבְרָה עִם־פֹּ֣עֲלֵי אָ֑וֶן וְ֝לָלֶ֗כֶת עִם־אַנְשֵׁי־רֶֽשַׁע׃ ‬"
  },
  {
    "bookId": 18,
    "chapterId": 34,
    "verseId": 9,
    "text": "כִּֽי־אָ֭מַר לֹ֣א יִסְכָּן־גָּ֑בֶר בִּ֝רְצֹת֗וֹ עִם־אֱלֹהִֽים׃ ‬"
  },
  {
    "bookId": 18,
    "chapterId": 34,
    "verseId": 10,
    "text": "לָכֵ֤ן ׀ אַ֥נֲשֵׁ֥י לֵבָ֗ב שִׁמְע֫וּ לִ֥י חָלִ֖לָה לָאֵ֥ל מֵרֶ֗שַׁע וְשַׁדַּ֥י מֵעָֽוֶל׃ ‬"
  },
  {
    "bookId": 18,
    "chapterId": 34,
    "verseId": 11,
    "text": "כִּ֤י פֹ֣עַל אָ֭דָם יְשַׁלֶּם־ל֑וֹ וּֽכְאֹ֥רַח אִ֝֗ישׁ יַמְצִאֶֽנּוּ׃ ‬"
  },
  {
    "bookId": 18,
    "chapterId": 34,
    "verseId": 12,
    "text": "אַף־אָמְנָ֗ם אֵ֥ל לֹֽא־יַרְשִׁ֑יעַ וְ֝שַׁדַּ֗י לֹֽא־יְעַוֵּ֥ת מִשְׁפָּֽט׃ ‬"
  },
  {
    "bookId": 18,
    "chapterId": 34,
    "verseId": 13,
    "text": "מִֽי־פָקַ֣ד עָלָ֣יו אָ֑רְצָה וּמִ֥י שָׂ֝֗ם תֵּבֵ֥ל כֻּלָּֽהּ׃ ‬"
  },
  {
    "bookId": 18,
    "chapterId": 34,
    "verseId": 14,
    "text": "אִם־יָשִׂ֣ים אֵלָ֣יו לִבּ֑וֹ רוּח֥וֹ וְ֝נִשְׁמָת֗וֹ אֵלָ֥יו יֶאֱסֹֽף׃ ‬"
  },
  {
    "bookId": 18,
    "chapterId": 34,
    "verseId": 15,
    "text": "יִגְוַ֣ע כָּל־בָּשָׂ֣ר יָ֑חַד וְ֝אָדָ֗ם עַל־עָפָ֥ר יָשֽׁוּב׃ ‬"
  },
  {
    "bookId": 18,
    "chapterId": 34,
    "verseId": 16,
    "text": "וְאִם־בִּ֥ינָה שִׁמְעָה־זֹּ֑את הַ֝אֲזִ֗ינָה לְק֣וֹל מִלָּֽי׃ ‬"
  },
  {
    "bookId": 18,
    "chapterId": 34,
    "verseId": 17,
    "text": "הַאַ֬ף שׂוֹנֵ֣א מִשְׁפָּ֣ט יַחֲב֑וֹשׁ וְאִם־צַדִּ֖יק כַּבִּ֣יר תַּרְשִֽׁיעַ׃ ‬"
  },
  {
    "bookId": 18,
    "chapterId": 34,
    "verseId": 18,
    "text": "הַאֲמֹ֣ר לְמֶ֣לֶךְ בְּלִיָּ֑עַל רָ֝שָׁ֗ע אֶל־נְדִיבִֽים׃ ‬"
  },
  {
    "bookId": 18,
    "chapterId": 34,
    "verseId": 19,
    "text": "אֲשֶׁ֤ר לֹֽא־נָשָׂ֨א ׀ פְּנֵ֥י שָׂרִ֗ים וְלֹ֣א נִכַּר־שׁ֭וֹעַ לִפְנֵי־דָ֑ל כִּֽי־מַעֲשֵׂ֖ה יָדָ֣יו כֻּלָּֽם׃ ‬"
  },
  {
    "bookId": 18,
    "chapterId": 34,
    "verseId": 20,
    "text": "רֶ֤גַע ׀ יָמֻתוּ֮ וַחֲצ֢וֹת לָ֥יְלָה יְגֹעֲשׁ֣וּ עָ֣ם וְיַעֲבֹ֑רוּ וְיָסִ֥ירוּ אַ֝בִּ֗יר לֹ֣א בְיָֽד׃ ‬"
  },
  {
    "bookId": 18,
    "chapterId": 34,
    "verseId": 21,
    "text": "כִּי־עֵ֭ינָיו עַל־דַּרְכֵי־אִ֑ישׁ וְֽכָל־צְעָדָ֥יו יִרְאֶֽה׃ ‬"
  },
  {
    "bookId": 18,
    "chapterId": 34,
    "verseId": 22,
    "text": "אֵֽין־חֹ֭שֶׁךְ וְאֵ֣ין צַלְמָ֑וֶת לְהִסָּ֥תֶר שָׁ֝֗ם פֹּ֣עֲלֵי אָֽוֶן׃ ‬"
  },
  {
    "bookId": 18,
    "chapterId": 34,
    "verseId": 23,
    "text": "כִּ֤י לֹ֣א עַל־אִ֭ישׁ יָשִׂ֣ים ע֑וֹד לַהֲלֹ֥ךְ אֶל־אֵ֝֗ל בַּמִּשְׁפָּֽט׃ ‬"
  },
  {
    "bookId": 18,
    "chapterId": 34,
    "verseId": 24,
    "text": "יָרֹ֣עַ כַּבִּירִ֣ים לֹא־חֵ֑קֶר וַיַּעֲמֵ֖ד אֲחֵרִ֣ים תַּחְתָּֽם׃ ‬"
  },
  {
    "bookId": 18,
    "chapterId": 34,
    "verseId": 25,
    "text": "לָכֵ֗ן יַ֭כִּיר מַעְבָּֽדֵיהֶ֑ם וְהָ֥פַךְ לַ֝֗יְלָה וְיִדַּכָּֽאוּ׃ ‬"
  },
  {
    "bookId": 18,
    "chapterId": 34,
    "verseId": 26,
    "text": "תַּֽחַת־רְשָׁעִ֥ים סְפָקָ֗ם בִּמְק֥וֹם רֹאִֽים׃ ‬"
  },
  {
    "bookId": 18,
    "chapterId": 34,
    "verseId": 27,
    "text": "אֲשֶׁ֣ר עַל־כֵּ֭ן סָ֣רוּ מֵֽאַחֲרָ֑יו וְכָל־דְּ֝רָכָ֗יו לֹ֣א הִשְׂכִּֽילוּ׃ ‬"
  },
  {
    "bookId": 18,
    "chapterId": 34,
    "verseId": 28,
    "text": "לְהָבִ֣יא עָ֭לָיו צַֽעֲקַת־דָּ֑ל וְצַעֲקַ֖ת עֲנִיִּ֣ים יִשְׁמָֽע׃ ‬"
  },
  {
    "bookId": 18,
    "chapterId": 34,
    "verseId": 29,
    "text": "וְה֤וּא יַשְׁקִ֨ט ׀ וּמִ֥י יַרְשִׁ֗עַ וְיַסְתֵּ֣ר פָּ֭נִים וּמִ֣י יְשׁוּרֶ֑נּוּ וְעַל־גּ֖וֹי וְעַל־אָדָ֣ם יָֽחַד׃ ‬"
  },
  {
    "bookId": 18,
    "chapterId": 34,
    "verseId": 30,
    "text": "מִ֭מְּלֹךְ אָדָ֥ם חָנֵ֗ף מִמֹּ֥קְשֵׁי עָֽם׃ ‬"
  },
  {
    "bookId": 18,
    "chapterId": 34,
    "verseId": 31,
    "text": "כִּֽי־אֶל־אֵ֭ל הֶאָמַ֥ר נָשָׂ֗אתִי לֹ֣א אֶחְבֹּֽל׃ ‬"
  },
  {
    "bookId": 18,
    "chapterId": 34,
    "verseId": 32,
    "text": "בִּלְעֲדֵ֣י אֶ֭חֱזֶה אַתָּ֣ה הֹרֵ֑נִי אִֽם־עָ֥וֶל פָּ֝עַ֗לְתִּי לֹ֣א אֹסִֽיף׃ ‬"
  },
  {
    "bookId": 18,
    "chapterId": 34,
    "verseId": 33,
    "text": "הַֽמֵעִמְּךָ֬ יְשַׁלְמֶ֨נָּה כִּֽי־מָאַ֗סְתָּ כִּי־אַתָּ֣ה תִבְחַ֣ר וְלֹא־אָ֑נִי וּֽמַה־יָדַ֥עְתָּ דַבֵּֽר׃ ‬"
  },
  {
    "bookId": 18,
    "chapterId": 34,
    "verseId": 34,
    "text": "אַנְשֵׁ֣י לֵ֭בָב יֹ֣אמְרוּ לִ֑י וְגֶ֥בֶר חָ֝כָ֗ם שֹׁמֵ֥עַֽ לִֽי׃ ‬"
  },
  {
    "bookId": 18,
    "chapterId": 34,
    "verseId": 35,
    "text": "אִ֭יּוֹב לֹא־בְדַ֣עַת יְדַבֵּ֑ר וּ֝דְבָרָ֗יו לֹ֣א בְהַשְׂכֵּֽיל׃ ‬"
  },
  {
    "bookId": 18,
    "chapterId": 34,
    "verseId": 36,
    "text": "אָבִ֗י יִבָּחֵ֣ן אִיּ֣וֹב עַד־נֶ֑צַח עַל־תְּ֝שֻׁבֹ֗ת בְּאַנְשֵׁי־אָֽוֶן׃ ‬"
  },
  {
    "bookId": 18,
    "chapterId": 34,
    "verseId": 37,
    "text": "כִּ֥י יֹ֘סִ֤יף עַֽל־חַטָּאת֣וֹ פֶ֭שַׁע בֵּינֵ֣ינוּ יִסְפּ֑וֹק וְיֶ֖רֶב אֲמָרָ֣יו לָאֵֽל׃ ס ‬"
  }
]