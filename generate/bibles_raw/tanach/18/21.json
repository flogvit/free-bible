[
  {
    "bookId": 18,
    "chapterId": 21,
    "verseId": 1,
    "text": "וַיַּ֥עַן אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 21,
    "verseId": 2,
    "text": "שִׁמְע֣וּ שָׁ֭מוֹעַ מִלָּתִ֑י וּתְהִי־זֹ֝֗את תַּנְח֥וּמֹֽתֵיכֶֽם׃ ‬"
  },
  {
    "bookId": 18,
    "chapterId": 21,
    "verseId": 3,
    "text": "שָׂ֭אוּנִי וְאָנֹכִ֣י אֲדַבֵּ֑ר וְאַחַ֖ר דַּבְּרִ֣י תַלְעִֽיג׃ ‬"
  },
  {
    "bookId": 18,
    "chapterId": 21,
    "verseId": 4,
    "text": "הֶ֭אָנֹכִי לְאָדָ֣ם שִׂיחִ֑י וְאִם־מַ֝דּ֗וּעַ לֹא־תִקְצַ֥ר רוּחִֽי׃ ‬"
  },
  {
    "bookId": 18,
    "chapterId": 21,
    "verseId": 5,
    "text": "פְּנוּ־אֵלַ֥י וְהָשַׁ֑מּוּ וְשִׂ֖ימוּ יָ֣ד עַל־פֶּֽה׃ ‬"
  },
  {
    "bookId": 18,
    "chapterId": 21,
    "verseId": 6,
    "text": "וְאִם־זָכַ֥רְתִּי וְנִבְהָ֑לְתִּי וְאָחַ֥ז בְּ֝שָׂרִ֗י פַּלָּצֽוּת׃ ‬"
  },
  {
    "bookId": 18,
    "chapterId": 21,
    "verseId": 7,
    "text": "מַדּ֣וּעַ רְשָׁעִ֣ים יִחְי֑וּ עָ֝תְק֗וּ גַּם־גָּ֥בְרוּ חָֽיִל׃ ‬"
  },
  {
    "bookId": 18,
    "chapterId": 21,
    "verseId": 8,
    "text": "זַרְעָ֤ם נָכ֣וֹן לִפְנֵיהֶ֣ם עִמָּ֑ם וְ֝צֶאֱצָאֵיהֶ֗ם לְעֵינֵיהֶֽם׃ ‬"
  },
  {
    "bookId": 18,
    "chapterId": 21,
    "verseId": 9,
    "text": "בָּתֵּיהֶ֣ם שָׁל֣וֹם מִפָּ֑חַד וְלֹ֤א שֵׁ֖בֶט אֱל֣וֹהַּ עֲלֵיהֶֽם׃ ‬"
  },
  {
    "bookId": 18,
    "chapterId": 21,
    "verseId": 10,
    "text": "שׁוֹר֣וֹ עִ֭בַּר וְלֹ֣א יַגְעִ֑ל תְּפַלֵּ֥ט פָּ֝רָת֗וֹ וְלֹ֣א תְשַׁכֵּֽל׃ ‬"
  },
  {
    "bookId": 18,
    "chapterId": 21,
    "verseId": 11,
    "text": "יְשַׁלְּח֣וּ כַ֭צֹּאן עֲוִילֵיהֶ֑ם וְ֝יַלְדֵיהֶ֗ם יְרַקֵּדֽוּן׃ ‬"
  },
  {
    "bookId": 18,
    "chapterId": 21,
    "verseId": 12,
    "text": "יִ֭שְׂאוּ כְּתֹ֣ף וְכִנּ֑וֹר וְ֝יִשְׂמְח֗וּ לְק֣וֹל עוּגָֽב׃ ‬"
  },
  {
    "bookId": 18,
    "chapterId": 21,
    "verseId": 13,
    "text": "*יבלו **יְכַלּ֣וּ בַטּ֣וֹב יְמֵיהֶ֑ם וּ֝בְרֶ֗גַע שְׁא֣וֹל יֵחָֽתּוּ׃ ‬"
  },
  {
    "bookId": 18,
    "chapterId": 21,
    "verseId": 14,
    "text": "וַיֹּאמְר֣וּ לָ֭אֵל ס֣וּר מִמֶּ֑נּוּ וְדַ֥עַת דְּ֝רָכֶ֗יךָ לֹ֣א חָפָֽצְנוּ׃ ‬"
  },
  {
    "bookId": 18,
    "chapterId": 21,
    "verseId": 15,
    "text": "מַה־שַׁדַּ֥י כִּֽי־נַֽעַבְדֶ֑נּוּ וּמַה־נּ֝וֹעִ֗יל כִּ֣י נִפְגַּע־בּֽוֹ׃ ‬"
  },
  {
    "bookId": 18,
    "chapterId": 21,
    "verseId": 16,
    "text": "הֵ֤ן לֹ֣א בְיָדָ֣ם טוּבָ֑ם עֲצַ֥ת רְ֝שָׁעִ֗ים רָ֣חֲקָה מֶֽנִּי׃ ‬"
  },
  {
    "bookId": 18,
    "chapterId": 21,
    "verseId": 17,
    "text": "כַּמָּ֤ה ׀ נֵר־רְשָׁ֘עִ֤ים יִדְעָ֗ךְ וְיָבֹ֣א עָלֵ֣ימוֹ אֵידָ֑ם חֲ֝בָלִ֗ים יְחַלֵּ֥ק בְּאַפּֽוֹ׃ ‬"
  },
  {
    "bookId": 18,
    "chapterId": 21,
    "verseId": 18,
    "text": "יִהְי֗וּ כְּתֶ֥בֶן לִפְנֵי־ר֑וּחַ וּ֝כְמֹ֗ץ גְּנָבַ֥תּוּ סוּפָֽה׃ ‬"
  },
  {
    "bookId": 18,
    "chapterId": 21,
    "verseId": 19,
    "text": "אֱל֗וֹהַּ יִצְפֹּן־לְבָנָ֥יו אוֹנ֑וֹ יְשַׁלֵּ֖ם אֵלָ֣יו וְיֵדָֽע׃ ‬"
  },
  {
    "bookId": 18,
    "chapterId": 21,
    "verseId": 20,
    "text": "יִרְא֣וּ *עינו **עֵינָ֣יו כִּיד֑וֹ וּמֵחֲמַ֖ת שַׁדַּ֣י יִשְׁתֶּֽה׃ ‬"
  },
  {
    "bookId": 18,
    "chapterId": 21,
    "verseId": 21,
    "text": "כִּ֤י מַה־חֶפְצ֣וֹ בְּבֵית֣וֹ אַחֲרָ֑יו וּמִסְפַּ֖ר חֳדָשָׁ֣יו חֻצָּֽצוּ׃ ‬"
  },
  {
    "bookId": 18,
    "chapterId": 21,
    "verseId": 22,
    "text": "הַלְאֵ֥ל יְלַמֶּד־דָּ֑עַת וְ֝ה֗וּא רָמִ֥ים יִשְׁפּֽוֹט׃ ‬"
  },
  {
    "bookId": 18,
    "chapterId": 21,
    "verseId": 23,
    "text": "זֶ֗ה יָ֭מוּת בְּעֶ֣צֶם תֻּמּ֑וֹ כֻּ֝לּ֗וֹ שַׁלְאֲנַ֥ן וְשָׁלֵֽיו׃ ‬"
  },
  {
    "bookId": 18,
    "chapterId": 21,
    "verseId": 24,
    "text": "עֲ֭טִינָיו מָלְא֣וּ חָלָ֑ב וּמֹ֖חַ עַצְמוֹתָ֣יו יְשֻׁקֶּֽה׃ ‬"
  },
  {
    "bookId": 18,
    "chapterId": 21,
    "verseId": 25,
    "text": "וְזֶ֗ה יָ֭מוּת בְּנֶ֣פֶשׁ מָרָ֑ה וְלֹֽא־אָ֝כַ֗ל בַּטּוֹבָֽה׃ ‬"
  },
  {
    "bookId": 18,
    "chapterId": 21,
    "verseId": 26,
    "text": "יַ֭חַד עַל־עָפָ֣ר יִשְׁכָּ֑בוּ וְ֝רִמָּ֗ה תְּכַסֶּ֥ה עֲלֵיהֶֽם׃ ‬"
  },
  {
    "bookId": 18,
    "chapterId": 21,
    "verseId": 27,
    "text": "הֵ֣ן יָ֭דַעְתִּי מַחְשְׁבֽוֹתֵיכֶ֑ם וּ֝מְזִמּ֗וֹת עָלַ֥י תַּחְמֹֽסוּ׃ ‬"
  },
  {
    "bookId": 18,
    "chapterId": 21,
    "verseId": 28,
    "text": "כִּ֤י תֹֽאמְר֗וּ אַיֵּ֥ה בֵית־נָדִ֑יב וְ֝אַיֵּ֗ה אֹ֤הֶל ׀ מִשְׁכְּנ֬וֹת רְשָׁעִֽים׃ ‬"
  },
  {
    "bookId": 18,
    "chapterId": 21,
    "verseId": 29,
    "text": "הֲלֹ֣א שְׁ֭אֶלְתֶּם ע֣וֹבְרֵי דָ֑רֶךְ וְ֝אֹתֹתָ֗ם לֹ֣א תְנַכֵּֽרוּ׃ ‬"
  },
  {
    "bookId": 18,
    "chapterId": 21,
    "verseId": 30,
    "text": "כִּ֤י לְי֣וֹם אֵ֭יד יֵחָ֣שֶׂךְ רָ֑ע לְי֖וֹם עֲבָר֣וֹת יוּבָֽלוּ׃ ‬"
  },
  {
    "bookId": 18,
    "chapterId": 21,
    "verseId": 31,
    "text": "מִֽי־יַגִּ֣יד עַל־פָּנָ֣יו דַּרְכּ֑וֹ וְהֽוּא־עָ֝שָׂ֗ה מִ֣י יְשַׁלֶּם־לֽוֹ׃ ‬"
  },
  {
    "bookId": 18,
    "chapterId": 21,
    "verseId": 32,
    "text": "וְ֭הוּא לִקְבָר֣וֹת יוּבָ֑ל וְֽעַל־גָּדִ֥ישׁ יִשְׁקֽוֹד׃ ‬"
  },
  {
    "bookId": 18,
    "chapterId": 21,
    "verseId": 33,
    "text": "מָֽתְקוּ־ל֗וֹ רִגְבֵ֫י נָ֥חַל וְ֭אַחֲרָיו כָּל־אָדָ֣ם יִמְשׁ֑וֹךְ וּ֝לְפָנָ֗יו אֵ֣ין מִסְפָּֽר׃ ‬"
  },
  {
    "bookId": 18,
    "chapterId": 21,
    "verseId": 34,
    "text": "וְ֭אֵיךְ תְּנַחֲמ֣וּנִי הָ֑בֶל וּ֝תְשֽׁוּבֹתֵיכֶ֗ם נִשְׁאַר־מָֽעַל׃ ס ‬"
  }
]