[
  {
    "bookId": 18,
    "chapterId": 18,
    "verseId": 1,
    "text": "וַ֭יַּעַן בִּלְדַּ֥ד הַשֻּׁחִ֗י וַיֹּאמַֽר׃ ‬"
  },
  {
    "bookId": 18,
    "chapterId": 18,
    "verseId": 2,
    "text": "עַד־אָ֤נָה ׀ תְּשִׂימ֣וּן קִנְצֵ֣י לְמִלִּ֑ין תָּ֝בִ֗ינוּ וְאַחַ֥ר נְדַבֵּֽר׃ ‬"
  },
  {
    "bookId": 18,
    "chapterId": 18,
    "verseId": 3,
    "text": "מַ֭דּוּעַ נֶחְשַׁ֣בְנוּ כַבְּהֵמָ֑ה נִ֝טְמִ֗ינוּ בְּעֵינֵיכֶֽם׃ ‬"
  },
  {
    "bookId": 18,
    "chapterId": 18,
    "verseId": 4,
    "text": "טֹֽרֵ֥ף נַפְשׁ֗וֹ בְּאַ֫פּ֥וֹ הַ֭לְמַעַנְךָ תֵּעָ֣זַב אָ֑רֶץ וְיֶעְתַּק־צ֝֗וּר מִמְּקֹמֽוֹ׃ ‬"
  },
  {
    "bookId": 18,
    "chapterId": 18,
    "verseId": 5,
    "text": "גַּ֤ם א֣וֹר רְשָׁעִ֣ים יִדְעָ֑ךְ וְלֹֽא־יִ֝גַּ֗הּ שְׁבִ֣יב אִשּֽׁוֹ׃ ‬"
  },
  {
    "bookId": 18,
    "chapterId": 18,
    "verseId": 6,
    "text": "א֭וֹר חָשַׁ֣ךְ בְּאָהֳל֑וֹ וְ֝נֵר֗וֹ עָלָ֥יו יִדְעָֽךְ׃ ‬"
  },
  {
    "bookId": 18,
    "chapterId": 18,
    "verseId": 7,
    "text": "יֵֽ֭צְרוּ צַעֲדֵ֣י אוֹנ֑וֹ וְֽתַשְׁלִיכֵ֥הוּ עֲצָתֽוֹ׃ ‬"
  },
  {
    "bookId": 18,
    "chapterId": 18,
    "verseId": 8,
    "text": "כִּֽי־שֻׁלַּ֣ח בְּרֶ֣שֶׁת בְּרַגְלָ֑יו וְעַל־שְׂ֝בָכָ֗ה יִתְהַלָּֽךְ׃ ‬"
  },
  {
    "bookId": 18,
    "chapterId": 18,
    "verseId": 9,
    "text": "יֹאחֵ֣ז בְּעָקֵ֣ב פָּ֑ח יַחֲזֵ֖ק עָלָ֣יו צַמִּֽים׃ ‬"
  },
  {
    "bookId": 18,
    "chapterId": 18,
    "verseId": 10,
    "text": "טָמ֣וּן בָּאָ֣רֶץ חַבְל֑וֹ וּ֝מַלְכֻּדְתּ֗וֹ עֲלֵ֣י נָתִֽיב׃ ‬"
  },
  {
    "bookId": 18,
    "chapterId": 18,
    "verseId": 11,
    "text": "סָ֭בִיב בִּֽעֲתֻ֣הוּ בַלָּה֑וֹת וֶהֱפִיצֻ֥הוּ לְרַגְלָֽיו׃ ‬"
  },
  {
    "bookId": 18,
    "chapterId": 18,
    "verseId": 12,
    "text": "יְהִי־רָעֵ֥ב אֹנ֑וֹ וְ֝אֵ֗יד נָכ֥וֹן לְצַלְעֽוֹ׃ ‬"
  },
  {
    "bookId": 18,
    "chapterId": 18,
    "verseId": 13,
    "text": "יֹ֭אכַל בַּדֵּ֣י עוֹר֑וֹ יֹאכַ֥ל בַּ֝דָּ֗יו בְּכ֣וֹר מָֽוֶת׃ ‬"
  },
  {
    "bookId": 18,
    "chapterId": 18,
    "verseId": 14,
    "text": "יִנָּתֵ֣ק מֵ֭אָהֳלוֹ מִבְטַח֑וֹ וְ֝תַצְעִדֵ֗הוּ לְמֶ֣לֶךְ בַּלָּהֽוֹת׃ ‬"
  },
  {
    "bookId": 18,
    "chapterId": 18,
    "verseId": 15,
    "text": "תִּשְׁכּ֣וֹן בְּ֭אָהֳלוֹ מִבְּלִי־ל֑וֹ יְזֹרֶ֖ה עַל־נָוֵ֣הוּ גָפְרִֽית׃ ‬"
  },
  {
    "bookId": 18,
    "chapterId": 18,
    "verseId": 16,
    "text": "מִ֭תַּחַת שָֽׁרָשָׁ֣יו יִבָ֑שׁוּ וּ֝מִמַּ֗עַל יִמַּ֥ל קְצִירֽוֹ׃ ‬"
  },
  {
    "bookId": 18,
    "chapterId": 18,
    "verseId": 17,
    "text": "זִֽכְרוֹ־אָ֭בַד מִנִּי־אָ֑רֶץ וְלֹא־שֵׁ֥ם ל֝֗וֹ עַל־פְּנֵי־חֽוּץ׃ ‬"
  },
  {
    "bookId": 18,
    "chapterId": 18,
    "verseId": 18,
    "text": "יֶ֭הְדְּפֻהוּ מֵא֣וֹר אֶל־חֹ֑שֶׁךְ וּֽמִתֵּבֵ֥ל יְנִדֻּֽהוּ׃ ‬"
  },
  {
    "bookId": 18,
    "chapterId": 18,
    "verseId": 19,
    "text": "לֹ֘א נִ֤ין ל֣וֹ וְלֹא־נֶ֣כֶד בְּעַמּ֑וֹ וְאֵ֥ין שָׂ֝רִ֗יד בִּמְגוּרָֽיו׃ ‬"
  },
  {
    "bookId": 18,
    "chapterId": 18,
    "verseId": 20,
    "text": "עַל־י֭וֹמוֹ נָשַׁ֣מּוּ אַחֲרֹנִ֑ים וְ֝קַדְמֹנִ֗ים אָ֣חֲזוּ שָֽׂעַר׃ ‬"
  },
  {
    "bookId": 18,
    "chapterId": 18,
    "verseId": 21,
    "text": "אַךְ־אֵ֭לֶּה מִשְׁכְּנ֣וֹת עַוָּ֑ל וְ֝זֶ֗ה מְק֣וֹם לֹא־יָדַֽע־אֵֽל׃ ס ‬"
  }
]