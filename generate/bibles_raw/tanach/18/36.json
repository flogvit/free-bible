[
  {
    "bookId": 18,
    "chapterId": 36,
    "verseId": 1,
    "text": "וַיֹּ֥סֶף אֱלִיה֗וּא וַיֹּאמַֽר׃ ‬"
  },
  {
    "bookId": 18,
    "chapterId": 36,
    "verseId": 2,
    "text": "כַּתַּר־לִ֣י זְ֭עֵיר וַאֲחַוֶּ֑ךָּ כִּ֤י ע֖וֹד לֶאֱל֣וֹהַּ מִלִּֽים׃ ‬"
  },
  {
    "bookId": 18,
    "chapterId": 36,
    "verseId": 3,
    "text": "אֶשָּׂ֣א דֵ֭עִי לְמֵרָח֑וֹק וּ֝לְפֹעֲלִ֗י אֶֽתֵּֽן־צֶֽדֶק׃ ‬"
  },
  {
    "bookId": 18,
    "chapterId": 36,
    "verseId": 4,
    "text": "כִּֽי־אָ֭מְנָם לֹא־שֶׁ֣קֶר מִלָּ֑י תְּמִ֖ים דֵּע֣וֹת עִמָּֽךְ׃ ‬"
  },
  {
    "bookId": 18,
    "chapterId": 36,
    "verseId": 5,
    "text": "הֶן־אֵ֣ל כַּ֭בִּיר וְלֹ֣א יִמְאָ֑ס כַּ֝בִּ֗יר כֹּ֣חַֽ לֵֽב׃ ‬"
  },
  {
    "bookId": 18,
    "chapterId": 36,
    "verseId": 6,
    "text": "לֹא־יְחַיֶּ֥ה רָשָׁ֑ע וּמִשְׁפַּ֖ט עֲנִיִּ֣ים יִתֵּֽן׃ ‬"
  },
  {
    "bookId": 18,
    "chapterId": 36,
    "verseId": 7,
    "text": "לֹֽא־יִגְרַ֥ע מִצַּדִּ֗יק עֵ֫ינָ֥יו וְאֶת־מְלָכִ֥ים לַכִּסֵּ֑א וַיֹּשִׁיבֵ֥ם לָ֝נֶ֗צַח וַיִּגְבָּֽהוּ׃ ‬"
  },
  {
    "bookId": 18,
    "chapterId": 36,
    "verseId": 8,
    "text": "וְאִם־אֲסוּרִ֥ים בַּזִּקִּ֑ים יִ֝לָּכְד֗וּן בְּחַבְלֵי־עֹֽנִי׃ ‬"
  },
  {
    "bookId": 18,
    "chapterId": 36,
    "verseId": 9,
    "text": "וַיַּגֵּ֣ד לָהֶ֣ם פָּעֳלָ֑ם וּ֝פִשְׁעֵיהֶ֗ם כִּ֣י יִתְגַּבָּֽרוּ׃ ‬"
  },
  {
    "bookId": 18,
    "chapterId": 36,
    "verseId": 10,
    "text": "וַיִּ֣גֶל אָ֭זְנָם לַמּוּסָ֑ר וַ֝יֹּ֗אמֶר כִּֽי־יְשֻׁב֥וּן מֵאָֽוֶן׃ ‬"
  },
  {
    "bookId": 18,
    "chapterId": 36,
    "verseId": 11,
    "text": "אִֽם־יִשְׁמְע֗וּ וְֽיַ֫עֲבֹ֥דוּ יְכַלּ֣וּ יְמֵיהֶ֣ם בַּטּ֑וֹב וּ֝שְׁנֵיהֶ֗ם בַּנְּעִימִֽים׃ ‬"
  },
  {
    "bookId": 18,
    "chapterId": 36,
    "verseId": 12,
    "text": "וְאִם־לֹ֣א יִ֭שְׁמְעוּ בְּשֶׁ֣לַח יַעֲבֹ֑רוּ וְ֝יִגְוְע֗וּ כִּבְלִי־דָֽעַת׃ ‬"
  },
  {
    "bookId": 18,
    "chapterId": 36,
    "verseId": 13,
    "text": "וְֽחַנְפֵי־לֵ֭ב יָשִׂ֣ימוּ אָ֑ף לֹ֥א יְ֝שַׁוְּע֗וּ כִּ֣י אֲסָרָֽם׃ ‬"
  },
  {
    "bookId": 18,
    "chapterId": 36,
    "verseId": 14,
    "text": "תָּמֹ֣ת בַּנֹּ֣עַר נַפְשָׁ֑ם וְ֝חַיָּתָ֗ם בַּקְּדֵשִֽׁים׃ ‬"
  },
  {
    "bookId": 18,
    "chapterId": 36,
    "verseId": 15,
    "text": "יְחַלֵּ֣ץ עָנִ֣י בְעָנְי֑וֹ וְיִ֖גֶל בַּלַּ֣חַץ אָזְנָֽם׃ ‬"
  },
  {
    "bookId": 18,
    "chapterId": 36,
    "verseId": 16,
    "text": "וְאַ֤ף הֲסִיתְךָ֨ ׀ מִפִּי־צָ֗ר רַ֭חַב לֹא־מוּצָ֣ק תַּחְתֶּ֑יהָ וְנַ֥חַת שֻׁ֝לְחָנְךָ֗ מָ֣לֵא דָֽשֶׁן׃ ‬"
  },
  {
    "bookId": 18,
    "chapterId": 36,
    "verseId": 17,
    "text": "וְדִין־רָשָׁ֥ע מָלֵ֑אתָ דִּ֖ין וּמִשְׁפָּ֣ט יִתְמֹֽכוּ׃ ‬"
  },
  {
    "bookId": 18,
    "chapterId": 36,
    "verseId": 18,
    "text": "כִּֽי־חֵ֭מָה פֶּן־יְסִֽיתְךָ֣ בְסָ֑פֶק וְרָב־כֹּ֝֗פֶר אַל־יַטֶּֽךָּ׃ ‬"
  },
  {
    "bookId": 18,
    "chapterId": 36,
    "verseId": 19,
    "text": "הֲיַעֲרֹ֣ךְ שׁ֭וּעֲךָ לֹ֣א בְצָ֑ר וְ֝כֹ֗ל מַאֲמַצֵּי־כֹֽחַ׃ ‬"
  },
  {
    "bookId": 18,
    "chapterId": 36,
    "verseId": 20,
    "text": "אַל־תִּשְׁאַ֥ף הַלָּ֑יְלָה לַעֲל֖וֹת עַמִּ֣ים תַּחְתָּֽם׃ ‬"
  },
  {
    "bookId": 18,
    "chapterId": 36,
    "verseId": 21,
    "text": "הִ֭שָּׁמֶר אַל־תֵּ֣פֶן אֶל־אָ֑וֶן כִּֽי־עַל־זֶ֝֗ה בָּחַ֥רְתָּ מֵעֹֽנִי׃ ‬"
  },
  {
    "bookId": 18,
    "chapterId": 36,
    "verseId": 22,
    "text": "הֶן־אֵ֭ל יַשְׂגִּ֣יב בְּכֹח֑וֹ מִ֖י כָמֹ֣הוּ מוֹרֶֽה׃ ‬"
  },
  {
    "bookId": 18,
    "chapterId": 36,
    "verseId": 23,
    "text": "מִֽי־פָקַ֣ד עָלָ֣יו דַּרְכּ֑וֹ וּמִֽי־אָ֝מַ֗ר פָּעַ֥לְתָּ עַוְלָֽה׃ ‬"
  },
  {
    "bookId": 18,
    "chapterId": 36,
    "verseId": 24,
    "text": "זְ֭כֹר כִּֽי־תַשְׂגִּ֣יא פָעֳל֑וֹ אֲשֶׁ֖ר שֹׁרְר֣וּ אֲנָשִֽׁים׃ ‬"
  },
  {
    "bookId": 18,
    "chapterId": 36,
    "verseId": 25,
    "text": "כָּל־אָדָ֥ם חָֽזוּ־ב֑וֹ אֱ֝נ֗וֹשׁ יַבִּ֥יט מֵרָחֽוֹק׃ ‬"
  },
  {
    "bookId": 18,
    "chapterId": 36,
    "verseId": 26,
    "text": "הֶן־אֵ֣ל שַׂ֭גִּיא וְלֹ֣א נֵדָ֑ע מִסְפַּ֖ר שָׁנָ֣יו וְלֹא־חֵֽקֶר׃ ‬"
  },
  {
    "bookId": 18,
    "chapterId": 36,
    "verseId": 27,
    "text": "כִּ֭י יְגָרַ֣ע נִטְפֵי־מָ֑יִם יָזֹ֖קּוּ מָטָ֣ר לְאֵדֽוֹ׃ ‬"
  },
  {
    "bookId": 18,
    "chapterId": 36,
    "verseId": 28,
    "text": "אֲשֶֽׁר־יִזְּל֥וּ שְׁחָקִ֑ים יִ֝רְעֲפ֗וּ עֲלֵ֤י ׀ אָדָ֬ם רָֽב׃ ‬"
  },
  {
    "bookId": 18,
    "chapterId": 36,
    "verseId": 29,
    "text": "אַ֣ף אִם־יָ֭בִין מִפְרְשֵׂי־עָ֑ב תְּ֝שֻׁא֗וֹת סֻכָּתֽוֹ׃ ‬"
  },
  {
    "bookId": 18,
    "chapterId": 36,
    "verseId": 30,
    "text": "הֵן־פָּרַ֣שׂ עָלָ֣יו אוֹר֑וֹ וְשָׁרְשֵׁ֖י הַיָּ֣ם כִּסָּֽה׃ ‬"
  },
  {
    "bookId": 18,
    "chapterId": 36,
    "verseId": 31,
    "text": "כִּי־בָ֭ם יָדִ֣ין עַמִּ֑ים יִֽתֶּן־אֹ֥כֶל לְמַכְבִּֽיר׃ ‬"
  },
  {
    "bookId": 18,
    "chapterId": 36,
    "verseId": 32,
    "text": "עַל־כַּפַּ֥יִם כִּסָּה־א֑וֹר וַיְצַ֖ו עָלֶ֣יהָ בְמַפְגִּֽיעַ׃ ‬"
  },
  {
    "bookId": 18,
    "chapterId": 36,
    "verseId": 33,
    "text": "יַגִּ֣יד עָלָ֣יו רֵע֑וֹ מִ֝קְנֶ֗ה אַ֣ף עַל־עוֹלֶֽה׃ ‬"
  }
]