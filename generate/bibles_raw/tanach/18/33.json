[
  {
    "bookId": 18,
    "chapterId": 33,
    "verseId": 1,
    "text": "וְֽאוּלָ֗ם שְׁמַֽע־נָ֣א אִיּ֣וֹב מִלָּ֑י וְֽכָל־דְּבָרַ֥י הַאֲזִֽינָה׃ ‬"
  },
  {
    "bookId": 18,
    "chapterId": 33,
    "verseId": 2,
    "text": "הִנֵּה־נָ֭א פָּתַ֣חְתִּי פִ֑י דִּבְּרָ֖ה לְשׁוֹנִ֣י בְחִכִּֽי׃ ‬"
  },
  {
    "bookId": 18,
    "chapterId": 33,
    "verseId": 3,
    "text": "יֹֽשֶׁר־לִבִּ֥י אֲמָרָ֑י וְדַ֥עַת שְׂ֝פָתַ֗י בָּר֥וּר מִלֵּֽלוּ׃ ‬"
  },
  {
    "bookId": 18,
    "chapterId": 33,
    "verseId": 4,
    "text": "רֽוּחַ־אֵ֥ל עָשָׂ֑תְנִי וְנִשְׁמַ֖ת שַׁדַּ֣י תְּחַיֵּֽנִי׃ ‬"
  },
  {
    "bookId": 18,
    "chapterId": 33,
    "verseId": 5,
    "text": "אִם־תּוּכַ֥ל הֲשִׁיבֵ֑נִי עֶרְכָ֥ה לְ֝פָנַ֗י הִתְיַצָּֽבָה׃ ‬"
  },
  {
    "bookId": 18,
    "chapterId": 33,
    "verseId": 6,
    "text": "הֵן־אֲנִ֣י כְפִ֣יךָ לָאֵ֑ל מֵ֝חֹ֗מֶר קֹרַ֥צְתִּי גַם־אָֽנִי׃ ‬"
  },
  {
    "bookId": 18,
    "chapterId": 33,
    "verseId": 7,
    "text": "הִנֵּ֣ה אֵ֭מָתִי לֹ֣א תְבַעֲתֶ֑ךָּ וְ֝אַכְפִּ֗י עָלֶ֥יךָ לֹא־יִכְבָּֽד׃ ‬"
  },
  {
    "bookId": 18,
    "chapterId": 33,
    "verseId": 8,
    "text": "אַ֭ךְ אָמַ֣רְתָּ בְאָזְנָ֑י וְק֖וֹל מִלִּ֣ין אֶשְׁמָֽע׃ ‬"
  },
  {
    "bookId": 18,
    "chapterId": 33,
    "verseId": 9,
    "text": "זַ֥ךְ אֲנִ֗י בְּֽלִ֫י פָ֥שַׁע חַ֥ף אָנֹכִ֑י וְלֹ֖א עָוֺ֣ן לִֽי׃ ‬"
  },
  {
    "bookId": 18,
    "chapterId": 33,
    "verseId": 10,
    "text": "הֵ֣ן תְּ֭נוּאוֹת עָלַ֣י יִמְצָ֑א יַחְשְׁבֵ֖נִי לְאוֹיֵ֣ב לֽוֹ׃ ‬"
  },
  {
    "bookId": 18,
    "chapterId": 33,
    "verseId": 11,
    "text": "יָשֵׂ֣ם בַּסַּ֣ד רַגְלָ֑י יִ֝שְׁמֹ֗ר כָּל־אָרְחֹתָֽי׃ ‬"
  },
  {
    "bookId": 18,
    "chapterId": 33,
    "verseId": 12,
    "text": "הֶן־זֹ֣את לֹא־צָדַ֣קְתָּ אֶעֱנֶ֑ךָּ כִּֽי־יִרְבֶּ֥ה אֱ֝ל֗וֹהַ מֵאֱנֽוֹשׁ׃ ‬"
  },
  {
    "bookId": 18,
    "chapterId": 33,
    "verseId": 13,
    "text": "מַ֭דּוּעַ אֵלָ֣יו רִיב֑וֹתָ כִּ֥י כָל־דְּ֝בָרָ֗יו לֹ֣א־יַעֲנֶֽה׃ ‬"
  },
  {
    "bookId": 18,
    "chapterId": 33,
    "verseId": 14,
    "text": "כִּֽי־בְאַחַ֥ת יְדַבֶּר־אֵ֑ל וּ֝בִשְׁתַּ֗יִם לֹ֣א יְשׁוּרֶֽנָּה׃ ‬"
  },
  {
    "bookId": 18,
    "chapterId": 33,
    "verseId": 15,
    "text": "בַּחֲל֤וֹם ׀ חֶזְי֬וֹן לַ֗יְלָה בִּנְפֹ֣ל תַּ֭רְדֵּמָה עַל־אֲנָשִׁ֑ים בִּ֝תְנוּמ֗וֹת עֲלֵ֣י מִשְׁכָּֽב׃ ‬"
  },
  {
    "bookId": 18,
    "chapterId": 33,
    "verseId": 16,
    "text": "אָ֣ז יִ֭גְלֶה אֹ֣זֶן אֲנָשִׁ֑ים וּבְמֹ֖סָרָ֣ם יַחְתֹּֽם׃ ‬"
  },
  {
    "bookId": 18,
    "chapterId": 33,
    "verseId": 17,
    "text": "לְ֭הָסִיר אָדָ֣ם מַעֲשֶׂ֑ה וְגֵוָ֖ה מִגֶּ֣בֶר יְכַסֶּֽה׃ ‬"
  },
  {
    "bookId": 18,
    "chapterId": 33,
    "verseId": 18,
    "text": "יַחְשֹׂ֣ךְ נַ֭פְשׁוֹ מִנִּי־שָׁ֑חַת וְ֝חַיָּת֗וֹ מֵעֲבֹ֥ר בַּשָּֽׁלַח׃ ‬"
  },
  {
    "bookId": 18,
    "chapterId": 33,
    "verseId": 19,
    "text": "וְהוּכַ֣ח בְּ֭מַכְאוֹב עַל־מִשְׁכָּב֑וֹ *וריב **וְר֖וֹב עֲצָמָ֣יו אֵתָֽן׃ ‬"
  },
  {
    "bookId": 18,
    "chapterId": 33,
    "verseId": 20,
    "text": "וְזִֽהֲמַ֣תּוּ חַיָּת֣וֹ לָ֑חֶם וְ֝נַפְשׁ֗וֹ מַאֲכַ֥ל תַּאֲוָֽה׃ ‬"
  },
  {
    "bookId": 18,
    "chapterId": 33,
    "verseId": 21,
    "text": "יִ֣כֶל בְּשָׂר֣וֹ מֵרֹ֑אִי *ושפי **וְשֻׁפּ֥וּ עַ֝צְמוֹתָ֗יו לֹ֣א רֻאּֽוּ׃ ‬"
  },
  {
    "bookId": 18,
    "chapterId": 33,
    "verseId": 22,
    "text": "וַתִּקְרַ֣ב לַשַּׁ֣חַת נַפְשׁ֑וֹ וְ֝חַיָּת֗וֹ לַֽמְמִתִֽים׃ ‬"
  },
  {
    "bookId": 18,
    "chapterId": 33,
    "verseId": 23,
    "text": "אִם־יֵ֤שׁ עָלָ֨יו ׀ מַלְאָ֗ךְ מֵלִ֗יץ אֶחָ֥ד מִנִּי־אָ֑לֶף לְהַגִּ֖יד לְאָדָ֣ם יָשְׁרֽוֹ׃ ‬"
  },
  {
    "bookId": 18,
    "chapterId": 33,
    "verseId": 24,
    "text": "וַיְחֻנֶּ֗נּוּ וַיֹּ֗אמֶר פְּ֭דָעֵהוּ מֵרֶ֥דֶת שָׁ֗חַת מָצָ֥אתִי כֹֽפֶר׃ ‬"
  },
  {
    "bookId": 18,
    "chapterId": 33,
    "verseId": 25,
    "text": "רֻֽטֲפַ֣שׁ בְּשָׂר֣וֹ מִנֹּ֑עַר יָ֝שׁ֗וּב לִימֵ֥י עֲלוּמָֽיו׃ ‬"
  },
  {
    "bookId": 18,
    "chapterId": 33,
    "verseId": 26,
    "text": "יֶעְתַּ֤ר אֶל־אֱל֨וֹהַּ ׀ וַיִּרְצֵ֗הוּ וַיַּ֣רְא פָּ֭נָיו בִּתְרוּעָ֑ה וַיָּ֥שֶׁב לֶ֝אֱנ֗וֹשׁ צִדְקָתֽוֹ׃ ‬"
  },
  {
    "bookId": 18,
    "chapterId": 33,
    "verseId": 27,
    "text": "יָשֹׁ֤ר ׀ עַל־אֲנָשִׁ֗ים וַיֹּ֗אמֶר חָ֭טָאתִי וְיָשָׁ֥ר הֶעֱוֵ֗יתִי וְלֹא־שָׁ֥וָה לִֽי׃ ‬"
  },
  {
    "bookId": 18,
    "chapterId": 33,
    "verseId": 28,
    "text": "פָּדָ֣ה *נפשי **נַ֭פְשׁוֹ מֵעֲבֹ֣ר בַּשָּׁ֑חַת *וחיתי **וְ֝חַיָּתוֹ בָּא֥וֹר תִּרְאֶֽה׃ ‬"
  },
  {
    "bookId": 18,
    "chapterId": 33,
    "verseId": 29,
    "text": "הֶן־כָּל־אֵ֭לֶּה יִפְעַל־אֵ֑ל פַּעֲמַ֖יִם שָׁל֣וֹשׁ עִם־גָּֽבֶר׃ ‬"
  },
  {
    "bookId": 18,
    "chapterId": 33,
    "verseId": 30,
    "text": "לְהָשִׁ֣יב נַ֭פְשׁוֹ מִנִּי־שָׁ֑חַת לֵ֝א֗וֹר בְּא֣וֹר הַֽחַיִּים׃ ‬"
  },
  {
    "bookId": 18,
    "chapterId": 33,
    "verseId": 31,
    "text": "הַקְשֵׁ֖ב אִיּ֥וֹב שְֽׁמַֽע־לִ֑י הַ֝חֲרֵ֗שׁ וְאָנֹכִ֥י אֲדַבֵּֽר׃ ‬"
  },
  {
    "bookId": 18,
    "chapterId": 33,
    "verseId": 32,
    "text": "אִם־יֵשׁ־מִלִּ֥ין הֲשִׁיבֵ֑נִי דַּ֝בֵּ֗ר כִּֽי־חָפַ֥צְתִּי צַדְּקֶֽךָּ׃ ‬"
  },
  {
    "bookId": 18,
    "chapterId": 33,
    "verseId": 33,
    "text": "אִם־אַ֭יִן אַתָּ֥ה שְֽׁמַֽע־לִ֑י הַ֝חֲרֵ֗שׁ וַאֲאַלֶּפְךָ֥ חָכְמָֽה׃ ס ‬"
  }
]