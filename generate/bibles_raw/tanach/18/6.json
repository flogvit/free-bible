[
  {
    "bookId": 18,
    "chapterId": 6,
    "verseId": 1,
    "text": "וַיַּ֥עַן אִיּ֗וֹב וַיֹּאמַֽר׃ ‬"
  },
  {
    "bookId": 18,
    "chapterId": 6,
    "verseId": 2,
    "text": "ל֗וּ שָׁק֣וֹל יִשָּׁקֵ֣ל כַּעְשִׂ֑י *והיתי **וְ֝הַוָּתִ֗י בְּֽמֹאזְנַ֥יִם יִשְׂאוּ־יָֽחַד׃ ‬"
  },
  {
    "bookId": 18,
    "chapterId": 6,
    "verseId": 3,
    "text": "כִּֽי־עַתָּ֗ה מֵח֣וֹל יַמִּ֣ים יִכְבָּ֑ד עַל־כֵּ֝֗ן דְּבָרַ֥י לָֽעוּ׃ ‬"
  },
  {
    "bookId": 18,
    "chapterId": 6,
    "verseId": 4,
    "text": "כִּ֤י חִצֵּ֪י שַׁדַּ֡י עִמָּדִ֗י אֲשֶׁ֣ר חֲ֭מָתָם שֹׁתָ֣ה רוּחִ֑י בִּעוּתֵ֖י אֱל֣וֹהַּ יַֽעַרְכֽוּנִי׃ ‬"
  },
  {
    "bookId": 18,
    "chapterId": 6,
    "verseId": 5,
    "text": "הֲיִֽנְהַק־פֶּ֥רֶא עֲלֵי־דֶ֑שֶׁא אִ֥ם יִגְעֶה־שּׁ֝֗וֹר עַל־בְּלִילֽוֹ׃ ‬"
  },
  {
    "bookId": 18,
    "chapterId": 6,
    "verseId": 6,
    "text": "הֲיֵאָכֵ֣ל תָּ֭פֵל מִבְּלִי־מֶ֑לַח אִם־יֶשׁ־טַ֝֗עַם בְּרִ֣יר חַלָּמֽוּת׃ ‬"
  },
  {
    "bookId": 18,
    "chapterId": 6,
    "verseId": 7,
    "text": "מֵאֲנָ֣ה לִנְגּ֣וֹעַ נַפְשִׁ֑י הֵ֝֗מָּה כִּדְוֵ֥י לַחְמִֽי׃ ‬"
  },
  {
    "bookId": 18,
    "chapterId": 6,
    "verseId": 8,
    "text": "מִֽי־יִ֭תֵּן תָּב֣וֹא שֶֽׁאֱלָתִ֑י וְ֝תִקְוָתִ֗י יִתֵּ֥ן אֱלֽוֹהַּ׃ ‬"
  },
  {
    "bookId": 18,
    "chapterId": 6,
    "verseId": 9,
    "text": "וְיֹאֵ֣ל אֱ֭לוֹהַּ וִֽידַכְּאֵ֑נִי יַתֵּ֥ר יָ֝ד֗וֹ וִֽיבַצְּעֵֽנִי׃ ‬"
  },
  {
    "bookId": 18,
    "chapterId": 6,
    "verseId": 10,
    "text": "וּ֥תְהִי ע֨וֹד ׀ נֶ֘חָ֤מָתִ֗י וַאֲסַלְּדָ֣ה בְ֭חִילָה לֹ֣א יַחְמ֑וֹל כִּי־לֹ֥א כִ֝חַ֗דְתִּי אִמְרֵ֥י קָדֽוֹשׁ׃ ‬"
  },
  {
    "bookId": 18,
    "chapterId": 6,
    "verseId": 11,
    "text": "מַה־כֹּחִ֥י כִֽי־אֲיַחֵ֑ל וּמַה־קִּ֝צִּ֗י כִּֽי־אַאֲרִ֥יךְ נַפְשִֽׁי׃ ‬"
  },
  {
    "bookId": 18,
    "chapterId": 6,
    "verseId": 12,
    "text": "אִם־כֹּ֣חַ אֲבָנִ֣ים כֹּחִ֑י אִֽם־בְּשָׂרִ֥י נָחֽוּשׁ׃ ‬"
  },
  {
    "bookId": 18,
    "chapterId": 6,
    "verseId": 13,
    "text": "הַאִ֬ם אֵ֣ין עֶזְרָתִ֣י בִ֑י וְ֝תֻשִׁיָּ֗ה נִדְּחָ֥ה מִמֶּֽנִּי׃ ‬"
  },
  {
    "bookId": 18,
    "chapterId": 6,
    "verseId": 14,
    "text": "לַמָּ֣ס מֵרֵעֵ֣הוּ חָ֑סֶד וְיִרְאַ֖ת שַׁדַּ֣י יַעֲזֽוֹב׃ ‬"
  },
  {
    "bookId": 18,
    "chapterId": 6,
    "verseId": 15,
    "text": "אַ֭חַי בָּגְד֣וּ כְמוֹ־נָ֑חַל כַּאֲפִ֖יק נְחָלִ֣ים יַעֲבֹֽרוּ׃ ‬"
  },
  {
    "bookId": 18,
    "chapterId": 6,
    "verseId": 16,
    "text": "הַקֹּדְרִ֥ים מִנִּי־קָ֑רַח עָ֝לֵ֗ימוֹ יִתְעַלֶּם־שָֽׁלֶג׃ ‬"
  },
  {
    "bookId": 18,
    "chapterId": 6,
    "verseId": 17,
    "text": "בְּ֭עֵת יְזֹרְב֣וּ נִצְמָ֑תוּ בְּ֝חֻמּ֗וֹ נִדְעֲכ֥וּ מִמְּקוֹמָֽם׃ ‬"
  },
  {
    "bookId": 18,
    "chapterId": 6,
    "verseId": 18,
    "text": "יִ֭לָּ֣פְתוּ אָרְח֣וֹת דַּרְכָּ֑ם יַעֲל֖וּ בַתֹּ֣הוּ וְיֹאבֵֽדוּ׃ ‬"
  },
  {
    "bookId": 18,
    "chapterId": 6,
    "verseId": 19,
    "text": "הִ֭בִּיטוּ אָרְח֣וֹת תֵּמָ֑א הֲלִיכֹ֥ת שְׁ֝בָ֗א קִוּוּ־לָֽמוֹ׃ ‬"
  },
  {
    "bookId": 18,
    "chapterId": 6,
    "verseId": 20,
    "text": "בֹּ֥שׁוּ כִּֽי־בָטָ֑ח בָּ֥אוּ עָ֝דֶ֗יהָ וַיֶּחְפָּֽרוּ׃ ‬"
  },
  {
    "bookId": 18,
    "chapterId": 6,
    "verseId": 21,
    "text": "כִּֽי־עַ֭תָּה הֱיִ֣יתֶם *לא **ל֑וֹ תִּֽרְא֥וּ חֲ֝תַ֗ת וַתִּירָֽאוּ׃ ‬"
  },
  {
    "bookId": 18,
    "chapterId": 6,
    "verseId": 22,
    "text": "הֲ‍ֽכִי־אָ֭מַרְתִּי הָ֣בוּ לִ֑י וּ֝מִכֹּחֲכֶ֗ם שִׁחֲד֥וּ בַעֲדִֽי׃ ‬"
  },
  {
    "bookId": 18,
    "chapterId": 6,
    "verseId": 23,
    "text": "וּמַלְּט֥וּנִי מִיַּד־צָ֑ר וּמִיַּ֖ד עָרִיצִ֣ים תִּפְדּֽוּנִי׃ ‬"
  },
  {
    "bookId": 18,
    "chapterId": 6,
    "verseId": 24,
    "text": "ה֭וֹרוּנִי וַאֲנִ֣י אַחֲרִ֑ישׁ וּמַה־שָּׁ֝גִ֗יתִי הָבִ֥ינוּ לִֽי׃ ‬"
  },
  {
    "bookId": 18,
    "chapterId": 6,
    "verseId": 25,
    "text": "מַה־נִּמְרְצ֥וּ אִמְרֵי־יֹ֑שֶׁר וּמַה־יּוֹכִ֖יחַ הוֹכֵ֣חַ מִכֶּֽם׃ ‬"
  },
  {
    "bookId": 18,
    "chapterId": 6,
    "verseId": 26,
    "text": "הַלְהוֹכַ֣ח מִלִּ֣ים תַּחְשֹׁ֑בוּ וּ֝לְר֗וּחַ אִמְרֵ֥י נֹאָֽשׁ׃ ‬"
  },
  {
    "bookId": 18,
    "chapterId": 6,
    "verseId": 27,
    "text": "אַף־עַל־יָת֥וֹם תַּפִּ֑ילוּ וְ֝תִכְר֗וּ עַל־רֵֽיעֲכֶֽם׃ ‬"
  },
  {
    "bookId": 18,
    "chapterId": 6,
    "verseId": 28,
    "text": "וְ֭עַתָּה הוֹאִ֣ילוּ פְנוּ־בִ֑י וְעַל־פְּ֝נֵיכֶ֗ם אִם־אֲכַזֵּֽב׃ ‬"
  },
  {
    "bookId": 18,
    "chapterId": 6,
    "verseId": 29,
    "text": "שֻֽׁבוּ־נָ֭א אַל־תְּהִ֣י עַוְלָ֑ה *ושבי **וְשׁ֥וּבוּ ע֝וֹד צִדְקִי־בָֽהּ׃ ‬"
  },
  {
    "bookId": 18,
    "chapterId": 6,
    "verseId": 30,
    "text": "הֲיֵשׁ־בִּלְשׁוֹנִ֥י עַוְלָ֑ה אִם־חִ֝כִּ֗י לֹא־יָבִ֥ין הַוּֽוֹת׃ ‬"
  }
]