[
  {
    "bookId": 18,
    "chapterId": 8,
    "verseId": 1,
    "text": "וַ֭יַּעַן בִּלְדַּ֥ד הַשּׁוּחִ֗י וַיֹאמַֽר׃ ‬"
  },
  {
    "bookId": 18,
    "chapterId": 8,
    "verseId": 2,
    "text": "עַד־אָ֥ן תְּמַלֶּל־אֵ֑לֶּה וְר֥וּחַ כַּ֝בִּיר אִמְרֵי־פִֽיךָ׃ ‬"
  },
  {
    "bookId": 18,
    "chapterId": 8,
    "verseId": 3,
    "text": "הַ֭אֵל יְעַוֵּ֣ת מִשְׁפָּ֑ט וְאִם־שַׁ֝דַּ֗י יְעַוֵּֽת־צֶֽדֶק׃ ‬"
  },
  {
    "bookId": 18,
    "chapterId": 8,
    "verseId": 4,
    "text": "אִם־בָּנֶ֥יךָ חָֽטְאוּ־ל֑וֹ וַֽ֝יְשַׁלְּחֵ֗ם בְּיַד־פִּשְׁעָֽם׃ ‬"
  },
  {
    "bookId": 18,
    "chapterId": 8,
    "verseId": 5,
    "text": "אִם־אַ֭תָּה תְּשַׁחֵ֣ר אֶל־אֵ֑ל וְאֶל־שַׁ֝דַּ֗י תִּתְחַנָּֽן׃ ‬"
  },
  {
    "bookId": 18,
    "chapterId": 8,
    "verseId": 6,
    "text": "אִם־זַ֥ךְ וְיָשָׁ֗ר אָ֥תָּה כִּי־עַ֭תָּה יָעִ֣יר עָלֶ֑יךָ וְ֝שִׁלַּ֗ם נְוַ֣ת צִדְקֶֽךָ׃ ‬"
  },
  {
    "bookId": 18,
    "chapterId": 8,
    "verseId": 7,
    "text": "וְהָיָ֣ה רֵאשִׁיתְךָ֣ מִצְעָ֑ר וְ֝אַחֲרִיתְךָ֗ יִשְׂגֶּ֥ה מְאֹֽד׃ ‬"
  },
  {
    "bookId": 18,
    "chapterId": 8,
    "verseId": 8,
    "text": "כִּֽי־שְׁאַל־נָ֭א לְדֹ֣ר רִישׁ֑וֹן וְ֝כוֹנֵ֗ן לְחֵ֣קֶר אֲבוֹתָֽם׃ ‬"
  },
  {
    "bookId": 18,
    "chapterId": 8,
    "verseId": 9,
    "text": "כִּֽי־תְמ֣וֹל אֲ֭נַחְנוּ וְלֹ֣א נֵדָ֑ע כִּ֤י צֵ֖ל יָמֵ֣ינוּ עֲלֵי־אָֽרֶץ׃ ‬"
  },
  {
    "bookId": 18,
    "chapterId": 8,
    "verseId": 10,
    "text": "הֲלֹא־הֵ֣ם י֭וֹרוּךָ יֹ֣אמְרוּ לָ֑ךְ וּ֝מִלִּבָּ֗ם יוֹצִ֥אוּ מִלִּֽים׃ ‬"
  },
  {
    "bookId": 18,
    "chapterId": 8,
    "verseId": 11,
    "text": "הֲיִֽגְאֶה־גֹּ֭מֶא בְּלֹ֣א בִצָּ֑ה יִשְׂגֶּה־אָ֥חוּ בְלִי־מָֽיִם׃ ‬"
  },
  {
    "bookId": 18,
    "chapterId": 8,
    "verseId": 12,
    "text": "עֹדֶ֣נּוּ בְ֭אִבּוֹ לֹ֣א יִקָּטֵ֑ף וְלִפְנֵ֖י כָל־חָצִ֣יר יִיבָֽשׁ׃ ‬"
  },
  {
    "bookId": 18,
    "chapterId": 8,
    "verseId": 13,
    "text": "כֵּ֗ן אָ֭רְחוֹת כָּל־שֹׁ֣כְחֵי אֵ֑ל וְתִקְוַ֖ת חָנֵ֣ף תֹּאבֵֽד׃ ‬"
  },
  {
    "bookId": 18,
    "chapterId": 8,
    "verseId": 14,
    "text": "אֲשֶׁר־יָק֥וֹט כִּסְל֑וֹ וּבֵ֥ית עַ֝כָּבִ֗ישׁ מִבְטַחֽוֹ׃ ‬"
  },
  {
    "bookId": 18,
    "chapterId": 8,
    "verseId": 15,
    "text": "יִשָּׁעֵ֣ן עַל־בֵּ֭יתוֹ וְלֹ֣א יַעֲמֹ֑ד יַחֲזִ֥יק בּ֝֗וֹ וְלֹ֣א יָקֽוּם׃ ‬"
  },
  {
    "bookId": 18,
    "chapterId": 8,
    "verseId": 16,
    "text": "רָטֹ֣ב ה֭וּא לִפְנֵי־שָׁ֑מֶשׁ וְעַ֥ל גַּ֝נָּת֗וֹ יֹֽנַקְתּ֥וֹ תֵצֵֽא׃ ‬"
  },
  {
    "bookId": 18,
    "chapterId": 8,
    "verseId": 17,
    "text": "עַל־גַּ֭ל שָֽׁרָשָׁ֣יו יְסֻבָּ֑כוּ בֵּ֖ית אֲבָנִ֣ים יֶחֱזֶֽה׃ ‬"
  },
  {
    "bookId": 18,
    "chapterId": 8,
    "verseId": 18,
    "text": "אִם־יְבַלְּעֶ֥נּוּ מִמְּקוֹמ֑וֹ וְכִ֥חֶשׁ בּ֝֗וֹ לֹ֣א רְאִיתִֽיךָ׃ ‬"
  },
  {
    "bookId": 18,
    "chapterId": 8,
    "verseId": 19,
    "text": "הֶן־ה֭וּא מְשׂ֣וֹשׂ דַּרְכּ֑וֹ וּ֝מֵעָפָ֗ר אַחֵ֥ר יִצְמָֽחוּ׃ ‬"
  },
  {
    "bookId": 18,
    "chapterId": 8,
    "verseId": 20,
    "text": "הֶן־אֵ֭ל לֹ֣א יִמְאַס־תָּ֑ם וְלֹֽא־יַ֝חֲזִ֗יק בְּיַד־מְרֵעִֽים׃ ‬"
  },
  {
    "bookId": 18,
    "chapterId": 8,
    "verseId": 21,
    "text": "עַד־יְמַלֵּ֣ה שְׂח֣וֹק פִּ֑יךָ וּשְׂפָתֶ֥יךָ תְרוּעָֽה׃ ‬"
  },
  {
    "bookId": 18,
    "chapterId": 8,
    "verseId": 22,
    "text": "שֹׂנְאֶ֥יךָ יִלְבְּשׁוּ־בֹ֑שֶׁת וְאֹ֖הֶל רְשָׁעִ֣ים אֵינֶֽנּוּ׃ פ ‬"
  }
]