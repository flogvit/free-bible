[
  {
    "bookId": 20,
    "chapterId": 12,
    "verseId": 1,
    "text": "אֹהֵ֣ב מ֭וּסָר אֹ֣הֵֽב דָּ֑עַת וְשֹׂנֵ֖א תוֹכַ֣חַת בָּֽעַר׃ ‬"
  },
  {
    "bookId": 20,
    "chapterId": 12,
    "verseId": 2,
    "text": "ט֗וֹב יָפִ֣יק רָ֭צוֹן מֵיְהוָ֑ה וְאִ֖ישׁ מְזִמּ֣וֹת יַרְשִֽׁיעַ׃ ‬"
  },
  {
    "bookId": 20,
    "chapterId": 12,
    "verseId": 3,
    "text": "לֹא־יִכּ֣וֹן אָדָ֣ם בְּרֶ֑שַׁע וְשֹׁ֥רֶשׁ צַ֝דִּיקִ֗ים בַּל־יִמּֽוֹט׃ ‬"
  },
  {
    "bookId": 20,
    "chapterId": 12,
    "verseId": 4,
    "text": "אֵֽשֶׁת־חַ֭יִל עֲטֶ֣רֶת בַּעְלָ֑הּ וּכְרָקָ֖ב בְּעַצְמוֹתָ֣יו מְבִישָֽׁה׃ ‬"
  },
  {
    "bookId": 20,
    "chapterId": 12,
    "verseId": 5,
    "text": "מַחְשְׁב֣וֹת צַדִּיקִ֣ים מִשְׁפָּ֑ט תַּחְבֻּל֖וֹת רְשָׁעִ֣ים מִרְמָֽה׃ ‬"
  },
  {
    "bookId": 20,
    "chapterId": 12,
    "verseId": 6,
    "text": "דִּבְרֵ֣י רְשָׁעִ֣ים אֱרָב־דָּ֑ם וּפִ֥י יְ֝שָׁרִ֗ים יַצִּילֵֽם׃ ‬"
  },
  {
    "bookId": 20,
    "chapterId": 12,
    "verseId": 7,
    "text": "הָפ֣וֹךְ רְשָׁעִ֣ים וְאֵינָ֑ם וּבֵ֖ית צַדִּיקִ֣ים יַעֲמֹֽד׃ ‬"
  },
  {
    "bookId": 20,
    "chapterId": 12,
    "verseId": 8,
    "text": "לְֽפִי־שִׂ֭כְלוֹ יְהֻלַּל־אִ֑ישׁ וְנַעֲוֵה־לֵ֝֗ב יִהְיֶ֥ה לָבֽוּז׃ ‬"
  },
  {
    "bookId": 20,
    "chapterId": 12,
    "verseId": 9,
    "text": "ט֣וֹב נִ֭קְלֶה וְעֶ֣בֶד ל֑וֹ מִ֝מְּתַכַּבֵּ֗ד וַחֲסַר־לָֽחֶם׃ ‬"
  },
  {
    "bookId": 20,
    "chapterId": 12,
    "verseId": 10,
    "text": "יוֹדֵ֣עַ צַ֭דִּיק נֶ֣פֶשׁ בְּהֶמְתּ֑וֹ וְֽרַחֲמֵ֥י רְ֝שָׁעִ֗ים אַכְזָרִֽי׃ ‬"
  },
  {
    "bookId": 20,
    "chapterId": 12,
    "verseId": 11,
    "text": "עֹבֵ֣ד אַ֭דְמָתוֹ יִֽשְׂבַּֽע־לָ֑חֶם וּמְרַדֵּ֖ף רֵיקִ֣ים חֲסַר־לֵֽב׃ ‬"
  },
  {
    "bookId": 20,
    "chapterId": 12,
    "verseId": 12,
    "text": "חָמַ֣ד רָ֭שָׁע מְצ֣וֹד רָעִ֑ים וְשֹׁ֖רֶשׁ צַדִּיקִ֣ים יִתֵּֽן׃ ‬"
  },
  {
    "bookId": 20,
    "chapterId": 12,
    "verseId": 13,
    "text": "בְּפֶ֣שַׁע שְׂ֭פָתַיִם מוֹקֵ֣שׁ רָ֑ע וַיֵּצֵ֖א מִצָּרָ֣ה צַדִּֽיק׃ ‬"
  },
  {
    "bookId": 20,
    "chapterId": 12,
    "verseId": 14,
    "text": "מִפְּרִ֣י פִי־אִ֭ישׁ יִשְׂבַּע־ט֑וֹב וּגְמ֥וּל יְדֵי־אָ֝דָ֗ם *ישוב **יָשִׁ֥יב לֽוֹ׃ ‬"
  },
  {
    "bookId": 20,
    "chapterId": 12,
    "verseId": 15,
    "text": "דֶּ֣רֶךְ אֱ֭וִיל יָשָׁ֣ר בְּעֵינָ֑יו וְשֹׁמֵ֖עַ לְעֵצָ֣ה חָכָֽם׃ ‬"
  },
  {
    "bookId": 20,
    "chapterId": 12,
    "verseId": 16,
    "text": "אֱוִ֗יל בַּ֭יּוֹם יִוָּדַ֣ע כַּעְס֑וֹ וְכֹסֶ֖ה קָל֣וֹן עָרֽוּם׃ ‬"
  },
  {
    "bookId": 20,
    "chapterId": 12,
    "verseId": 17,
    "text": "יָפִ֣יחַ אֱ֭מוּנָה יַגִּ֣יד צֶ֑דֶק וְעֵ֖ד שְׁקָרִ֣ים מִרְמָֽה׃ ‬"
  },
  {
    "bookId": 20,
    "chapterId": 12,
    "verseId": 18,
    "text": "יֵ֣שׁ בּ֭וֹטֶה כְּמַדְקְר֣וֹת חָ֑רֶב וּלְשׁ֖וֹן חֲכָמִ֣ים מַרְפֵּֽא׃ ‬"
  },
  {
    "bookId": 20,
    "chapterId": 12,
    "verseId": 19,
    "text": "שְֽׂפַת־אֱ֭מֶת תִּכּ֣וֹן לָעַ֑ד וְעַד־אַ֝רְגִּ֗יעָה לְשׁ֣וֹן שָֽׁקֶר׃ ‬"
  },
  {
    "bookId": 20,
    "chapterId": 12,
    "verseId": 20,
    "text": "מִ֭רְמָה בְּלֶב־חֹ֣רְשֵׁי רָ֑ע וּֽלְיֹעֲצֵ֖י שָׁל֣וֹם שִׂמְחָֽה׃ ‬"
  },
  {
    "bookId": 20,
    "chapterId": 12,
    "verseId": 21,
    "text": "לֹא־יְאֻנֶּ֣ה לַצַּדִּ֣יק כָּל־אָ֑וֶן וּ֝רְשָׁעִ֗ים מָ֣לְאוּ רָֽע׃ ‬"
  },
  {
    "bookId": 20,
    "chapterId": 12,
    "verseId": 22,
    "text": "תּוֹעֲבַ֣ת יְ֭הוָה שִׂפְתֵי־שָׁ֑קֶר וְעֹשֵׂ֖י אֱמוּנָ֣ה רְצוֹנֽוֹ׃ ‬"
  },
  {
    "bookId": 20,
    "chapterId": 12,
    "verseId": 23,
    "text": "אָדָ֣ם עָ֭רוּם כֹּ֣סֶה דָּ֑עַת וְלֵ֥ב כְּ֝סִילִ֗ים יִקְרָ֥א אִוֶּֽלֶת׃ ‬"
  },
  {
    "bookId": 20,
    "chapterId": 12,
    "verseId": 24,
    "text": "יַד־חָרוּצִ֥ים תִּמְשׁ֑וֹל ו֝רְמִיָּ֗ה תִּהְיֶ֥ה לָמַֽס׃ ‬"
  },
  {
    "bookId": 20,
    "chapterId": 12,
    "verseId": 25,
    "text": "דְּאָגָ֣ה בְלֶב־אִ֣ישׁ יַשְׁחֶ֑נָּה וְדָבָ֖ר ט֣וֹב יְשַׂמְּחֶֽנָּה׃ ‬"
  },
  {
    "bookId": 20,
    "chapterId": 12,
    "verseId": 26,
    "text": "יָתֵ֣ר מֵרֵעֵ֣הוּ צַדִּ֑יק וְדֶ֖רֶךְ רְשָׁעִ֣ים תַּתְעֵֽם׃ ‬"
  },
  {
    "bookId": 20,
    "chapterId": 12,
    "verseId": 27,
    "text": "לֹא־יַחֲרֹ֣ךְ רְמִיָּ֣ה צֵיד֑וֹ וְהוֹן־אָדָ֖ם יָקָ֣ר חָרֽוּץ׃ ‬"
  },
  {
    "bookId": 20,
    "chapterId": 12,
    "verseId": 28,
    "text": "בְּאֹֽרַח־צְדָקָ֥ה חַיִּ֑ים וְדֶ֖רֶךְ נְתִיבָ֣ה אַל־מָֽוֶת׃ ‬"
  }
]