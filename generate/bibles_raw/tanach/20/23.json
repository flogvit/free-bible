[
  {
    "bookId": 20,
    "chapterId": 23,
    "verseId": 1,
    "text": "כִּֽי־תֵ֭שֵׁב לִלְח֣וֹם אֶת־מוֹשֵׁ֑ל בִּ֥ין תָּ֝בִ֗ין אֶת־אֲשֶׁ֥ר לְפָנֶֽיךָ׃ ‬"
  },
  {
    "bookId": 20,
    "chapterId": 23,
    "verseId": 2,
    "text": "וְשַׂמְתָּ֣ שַׂכִּ֣ין בְּלֹעֶ֑ךָ אִם־בַּ֖עַל נֶ֣פֶשׁ אָֽתָּה׃ ‬"
  },
  {
    "bookId": 20,
    "chapterId": 23,
    "verseId": 3,
    "text": "אַל־תִּ֭תְאָו לְמַטְעַמּוֹתָ֑יו וְ֝ה֗וּא לֶ֣חֶם כְּזָבִֽים׃ ‬"
  },
  {
    "bookId": 20,
    "chapterId": 23,
    "verseId": 4,
    "text": "אַל־תִּיגַ֥ע לְֽהַעֲשִׁ֑יר מִֽבִּינָתְךָ֥ חֲדָֽל׃ ‬"
  },
  {
    "bookId": 20,
    "chapterId": 23,
    "verseId": 5,
    "text": "*התעוף **הֲתָ֤עִיף עֵינֶ֥יךָ בּ֗וֹ וְֽאֵ֫ינֶ֥נּוּ כִּ֤י עָשֹׂ֣ה יַעֲשֶׂה־לּ֣וֹ כְנָפַ֑יִם כְּ֝נֶ֗שֶׁר *ועיף **יָע֥וּף הַשָּׁמָֽיִם׃ פ ‬"
  },
  {
    "bookId": 20,
    "chapterId": 23,
    "verseId": 6,
    "text": "אַל־תִּלְחַ֗ם אֶת־לֶ֭חֶם רַ֣ע עָ֑יִן וְאַל־*תתאו **תִּ֝תְאָ֗יו לְמַטְעַמֹּתָֽיו׃ ‬"
  },
  {
    "bookId": 20,
    "chapterId": 23,
    "verseId": 7,
    "text": "כִּ֤י ׀ כְּמוֹ־שָׁעַ֥ר בְּנַפְשׁ֗וֹ כֶּ֫ן־ה֥וּא אֱכֹ֣ל וּ֭שְׁתֵה יֹ֣אמַר לָ֑ךְ וְ֝לִבּ֗וֹ בַּל־עִמָּֽךְ׃ ‬"
  },
  {
    "bookId": 20,
    "chapterId": 23,
    "verseId": 8,
    "text": "פִּֽתְּךָ־אָכַ֥לְתָּ תְקִיאֶ֑נָּה וְ֝שִׁחַ֗תָּ דְּבָרֶ֥יךָ הַנְּעִימִֽים׃ ‬"
  },
  {
    "bookId": 20,
    "chapterId": 23,
    "verseId": 9,
    "text": "בְּאָזְנֵ֣י כְ֭סִיל אַל־תְּדַבֵּ֑ר כִּֽי־יָ֝ב֗וּז לְשֵׂ֣כֶל מִלֶּֽיךָ׃ ‬"
  },
  {
    "bookId": 20,
    "chapterId": 23,
    "verseId": 10,
    "text": "אַל־תַּ֭סֵּג גְּב֣וּל עוֹלָ֑ם וּבִשְׂדֵ֥י יְ֝תוֹמִ֗ים אַל־תָּבֹֽא׃ ‬"
  },
  {
    "bookId": 20,
    "chapterId": 23,
    "verseId": 11,
    "text": "כִּֽי־גֹאֲלָ֥ם חָזָ֑ק הֽוּא־יָרִ֖יב אֶת־רִיבָ֣ם אִתָּֽךְ׃ ‬"
  },
  {
    "bookId": 20,
    "chapterId": 23,
    "verseId": 12,
    "text": "הָבִ֣יאָה לַמּוּסָ֣ר לִבֶּ֑ךָ וְ֝אָזְנֶ֗ךָ לְאִמְרֵי־דָֽעַת׃ ‬"
  },
  {
    "bookId": 20,
    "chapterId": 23,
    "verseId": 13,
    "text": "אַל־תִּמְנַ֣ע מִנַּ֣עַר מוּסָ֑ר כִּֽי־תַכֶּ֥נּוּ בַ֝שֵּׁ֗בֶט לֹ֣א יָמֽוּת׃ ‬"
  },
  {
    "bookId": 20,
    "chapterId": 23,
    "verseId": 14,
    "text": "אַ֭תָּה בַּשֵּׁ֣בֶט תַּכֶּ֑נּוּ וְ֝נַפְשׁ֗וֹ מִשְּׁא֥וֹל תַּצִּֽיל׃ ‬"
  },
  {
    "bookId": 20,
    "chapterId": 23,
    "verseId": 15,
    "text": "בְּ֭נִי אִם־חָכַ֣ם לִבֶּ֑ךָ יִשְׂמַ֖ח לִבִּ֣י גַם־אָֽנִי׃ ‬"
  },
  {
    "bookId": 20,
    "chapterId": 23,
    "verseId": 16,
    "text": "וְתַעְלֹ֥זְנָה כִלְיוֹתָ֑י בְּדַבֵּ֥ר שְׂ֝פָתֶ֗יךָ מֵישָׁרִֽים׃ ‬"
  },
  {
    "bookId": 20,
    "chapterId": 23,
    "verseId": 17,
    "text": "אַל־יְקַנֵּ֣א לִ֭בְּךָ בַּֽחַטָּאִ֑ים כִּ֥י אִם־בְּיִרְאַת־יְ֝הוָ֗ה כָּל־הַיּֽוֹם׃ ‬"
  },
  {
    "bookId": 20,
    "chapterId": 23,
    "verseId": 18,
    "text": "כִּ֭י אִם־יֵ֣שׁ אַחֲרִ֑ית וְ֝תִקְוָתְךָ֗ לֹ֣א תִכָּרֵֽת׃ ‬"
  },
  {
    "bookId": 20,
    "chapterId": 23,
    "verseId": 19,
    "text": "שְׁמַע־אַתָּ֣ה בְנִ֣י וַחֲכָ֑ם וְאַשֵּׁ֖ר בַּדֶּ֣רֶךְ לִבֶּֽךָ׃ ‬"
  },
  {
    "bookId": 20,
    "chapterId": 23,
    "verseId": 20,
    "text": "אַל־תְּהִ֥י בְסֹֽבְאֵי־יָ֑יִן בְּזֹלֲלֵ֖י בָשָׂ֣ר לָֽמוֹ׃ ‬"
  },
  {
    "bookId": 20,
    "chapterId": 23,
    "verseId": 21,
    "text": "כִּי־סֹבֵ֣א וְ֭זוֹלֵל יִוָּרֵ֑שׁ וּ֝קְרָעִ֗ים תַּלְבִּ֥ישׁ נוּמָֽה׃ ‬"
  },
  {
    "bookId": 20,
    "chapterId": 23,
    "verseId": 22,
    "text": "שְׁמַ֣ע לְ֭אָבִיךָ זֶ֣ה יְלָדֶ֑ךָ וְאַל־תָּ֝ב֗וּז כִּֽי־זָקְנָ֥ה אִמֶּֽךָ׃ ‬"
  },
  {
    "bookId": 20,
    "chapterId": 23,
    "verseId": 23,
    "text": "אֱמֶ֣ת קְ֭נֵה וְאַל־תִּמְכֹּ֑ר חָכְמָ֖ה וּמוּסָ֣ר וּבִינָֽה׃ ‬"
  },
  {
    "bookId": 20,
    "chapterId": 23,
    "verseId": 24,
    "text": "*גול **גִּ֣יל *יגול **יָ֭גִיל אֲבִ֣י צַדִּ֑יק *יולד **וְיוֹלֵ֥ד חָ֝כָ֗ם *וישמח־**יִשְׂמַח־בּֽוֹ׃ ‬"
  },
  {
    "bookId": 20,
    "chapterId": 23,
    "verseId": 25,
    "text": "יִֽשְׂמַח־אָבִ֥יךָ וְאִמֶּ֑ךָ וְ֝תָגֵ֗ל יֽוֹלַדְתֶּֽךָ׃ ‬"
  },
  {
    "bookId": 20,
    "chapterId": 23,
    "verseId": 26,
    "text": "תְּנָֽה־בְנִ֣י לִבְּךָ֣ לִ֑י וְ֝עֵינֶ֗יךָ דְּרָכַ֥י *תרצנה **תִּצֹּֽרְנָה׃ ‬"
  },
  {
    "bookId": 20,
    "chapterId": 23,
    "verseId": 27,
    "text": "כִּֽי־שׁוּחָ֣ה עֲמֻקָּ֣ה זוֹנָ֑ה וּבְאֵ֥ר צָ֝רָ֗ה נָכְרִיָּֽה׃ ‬"
  },
  {
    "bookId": 20,
    "chapterId": 23,
    "verseId": 28,
    "text": "אַף־הִ֭יא כְּחֶ֣תֶף תֶּֽאֱרֹ֑ב וּ֝בוֹגְדִ֗ים בְּאָדָ֥ם תּוֹסִֽף׃ ‬"
  },
  {
    "bookId": 20,
    "chapterId": 23,
    "verseId": 29,
    "text": "לְמִ֨י א֥וֹי לְמִ֪י אֲב֡וֹי לְמִ֤י *מדונים **מִדְיָנִ֨ים ׀ לְמִ֥י שִׂ֗יחַ לְ֭מִי פְּצָעִ֣ים חִנָּ֑ם לְ֝מִ֗י חַכְלִל֥וּת עֵינָֽיִם׃ ‬"
  },
  {
    "bookId": 20,
    "chapterId": 23,
    "verseId": 30,
    "text": "לַֽמְאַחֲרִ֥ים עַל־הַיָּ֑יִן לַ֝בָּאִ֗ים לַחְקֹ֥ר מִמְסָֽךְ׃ ‬"
  },
  {
    "bookId": 20,
    "chapterId": 23,
    "verseId": 31,
    "text": "אַל־תֵּ֥רֶא יַיִן֮ כִּ֢י יִתְאַ֫דָּ֥ם כִּֽי־יִתֵּ֣ן *בכיס **בַּכּ֣וֹס עֵינ֑וֹ יִ֝תְהַלֵּ֗ךְ בְּמֵישָׁרִֽים׃ ‬"
  },
  {
    "bookId": 20,
    "chapterId": 23,
    "verseId": 32,
    "text": "אַ֭חֲרִיתוֹ כְּנָחָ֣שׁ יִשָּׁ֑ךְ וּֽכְצִפְעֹנִ֥י יַפְרִֽשׁ׃ ‬"
  },
  {
    "bookId": 20,
    "chapterId": 23,
    "verseId": 33,
    "text": "עֵ֭ינֶיךָ יִרְא֣וּ זָר֑וֹת וְ֝לִבְּךָ֗ יְדַבֵּ֥ר תַּהְפֻּכֽוֹת׃ ‬"
  },
  {
    "bookId": 20,
    "chapterId": 23,
    "verseId": 34,
    "text": "וְ֭הָיִיתָ כְּשֹׁכֵ֣ב בְּלֶב־יָ֑ם וּ֝כְשֹׁכֵ֗ב בְּרֹ֣אשׁ חִבֵּֽל׃ ‬"
  },
  {
    "bookId": 20,
    "chapterId": 23,
    "verseId": 35,
    "text": "הִכּ֥וּנִי בַל־חָלִיתִי֮ הֲלָמ֗וּנִי בַּל־יָ֫דָ֥עְתִּי מָתַ֥י אָקִ֑יץ א֝וֹסִ֗יף אֲבַקְשֶׁ֥נּוּ עֽוֹד׃ ‬"
  }
]