[
  {
    "bookId": 20,
    "chapterId": 29,
    "verseId": 1,
    "text": "אִ֣ישׁ תּ֭וֹכָחוֹת מַקְשֶׁה־עֹ֑רֶף פֶּ֥תַע יִ֝שָּׁבֵ֗ר וְאֵ֣ין מַרְפֵּֽא׃ ‬"
  },
  {
    "bookId": 20,
    "chapterId": 29,
    "verseId": 2,
    "text": "בִּרְב֣וֹת צַ֭דִּיקִים יִשְׂמַ֣ח הָעָ֑ם וּבִמְשֹׁ֥ל רָ֝שָׁ֗ע יֵאָ֥נַֽח עָֽם׃ ‬"
  },
  {
    "bookId": 20,
    "chapterId": 29,
    "verseId": 3,
    "text": "אִֽישׁ־אֹהֵ֣ב חָ֭כְמָה יְשַׂמַּ֣ח אָבִ֑יו וְרֹעֶ֥ה ז֝וֹנ֗וֹת יְאַבֶּד־הֽוֹן׃ ‬"
  },
  {
    "bookId": 20,
    "chapterId": 29,
    "verseId": 4,
    "text": "מֶ֗לֶךְ בְּ֭מִשְׁפָּט יַעֲמִ֣יד אָ֑רֶץ וְאִ֖ישׁ תְּרוּמ֣וֹת יֶֽהֶרְסֶֽנָּה׃ ‬"
  },
  {
    "bookId": 20,
    "chapterId": 29,
    "verseId": 5,
    "text": "גֶּ֭בֶר מַחֲלִ֣יק עַל־רֵעֵ֑הוּ רֶ֝֗שֶׁת פּוֹרֵ֥שׂ עַל־פְּעָמָֽיו׃ ‬"
  },
  {
    "bookId": 20,
    "chapterId": 29,
    "verseId": 6,
    "text": "בְּפֶ֤שַֽׁע אִ֣ישׁ רָ֣ע מוֹקֵ֑שׁ וְ֝צַדִּ֗יק יָר֥וּן וְשָׂמֵֽחַ׃ ‬"
  },
  {
    "bookId": 20,
    "chapterId": 29,
    "verseId": 7,
    "text": "יֹדֵ֣עַ צַ֭דִּיק דִּ֣ין דַּלִּ֑ים רָ֝שָׁ֗ע לֹא־יָבִ֥ין דָּֽעַת׃ ‬"
  },
  {
    "bookId": 20,
    "chapterId": 29,
    "verseId": 8,
    "text": "אַנְשֵׁ֣י לָ֭צוֹן יָפִ֣יחוּ קִרְיָ֑ה וַ֝חֲכָמִ֗ים יָשִׁ֥יבוּ אָֽף׃ ‬"
  },
  {
    "bookId": 20,
    "chapterId": 29,
    "verseId": 9,
    "text": "אִֽישׁ־חָכָ֗ם נִ֭שְׁפָּט אֶת־אִ֣ישׁ אֱוִ֑יל וְרָגַ֥ז וְ֝שָׂחַ֗ק וְאֵ֣ין נָֽחַת׃ ‬"
  },
  {
    "bookId": 20,
    "chapterId": 29,
    "verseId": 10,
    "text": "אַנְשֵׁ֣י דָ֭מִים יִשְׂנְאוּ־תָ֑ם וִֽ֝ישָׁרִ֗ים יְבַקְשׁ֥וּ נַפְשֽׁוֹ׃ ‬"
  },
  {
    "bookId": 20,
    "chapterId": 29,
    "verseId": 11,
    "text": "כָּל־ר֭וּחוֹ יוֹצִ֣יא כְסִ֑יל וְ֝חָכָ֗ם בְּאָח֥וֹר יְשַׁבְּחֶֽנָּה׃ ‬"
  },
  {
    "bookId": 20,
    "chapterId": 29,
    "verseId": 12,
    "text": "מֹ֭שֵׁל מַקְשִׁ֣יב עַל־דְּבַר־שָׁ֑קֶר כָּֽל־מְשָׁרְתָ֥יו רְשָׁעִֽים׃ ‬"
  },
  {
    "bookId": 20,
    "chapterId": 29,
    "verseId": 13,
    "text": "רָ֤שׁ וְאִ֣ישׁ תְּכָכִ֣ים נִפְגָּ֑שׁוּ מֵ֤אִיר־עֵינֵ֖י שְׁנֵיהֶ֣ם יְהוֽ͏ָה׃ ‬"
  },
  {
    "bookId": 20,
    "chapterId": 29,
    "verseId": 14,
    "text": "מֶ֤לֶךְ שׁוֹפֵ֣ט בֶּֽאֱמֶ֣ת דַּלִּ֑ים כִּ֝סְא֗וֹ לָעַ֥ד יִכּֽוֹן׃ ‬"
  },
  {
    "bookId": 20,
    "chapterId": 29,
    "verseId": 15,
    "text": "שֵׁ֣בֶט וְ֭תוֹכַחַת יִתֵּ֣ן חָכְמָ֑ה וְנַ֥עַר מְ֝שֻׁלָּ֗ח מֵבִ֥ישׁ אִמּֽוֹ׃ ‬"
  },
  {
    "bookId": 20,
    "chapterId": 29,
    "verseId": 16,
    "text": "בִּרְב֣וֹת רְ֭שָׁעִים יִרְבֶּה־פָּ֑שַׁע וְ֝צַדִּיקִ֗ים בְּֽמַפַּלְתָּ֥ם יִרְאֽוּ׃ ‬"
  },
  {
    "bookId": 20,
    "chapterId": 29,
    "verseId": 17,
    "text": "יַסֵּ֣ר בִּ֭נְךָ וִֽינִיחֶ֑ךָ וְיִתֵּ֖ן מַעֲדַנִּ֣ים לְנַפְשֶֽׁךָ׃ פ ‬"
  },
  {
    "bookId": 20,
    "chapterId": 29,
    "verseId": 18,
    "text": "בְּאֵ֣ין חָ֭זוֹן יִפָּ֣רַֽע עָ֑ם וְשֹׁמֵ֖ר תּוֹרָ֣ה אַשְׁרֵֽהוּ׃ ‬"
  },
  {
    "bookId": 20,
    "chapterId": 29,
    "verseId": 19,
    "text": "בִּ֭דְבָרִים לֹא־יִוָּ֣סֶר עָ֑בֶד כִּֽי־יָ֝בִ֗ין וְאֵ֣ין מַעֲנֶֽה׃ ‬"
  },
  {
    "bookId": 20,
    "chapterId": 29,
    "verseId": 20,
    "text": "חָזִ֗יתָ אִ֭ישׁ אָ֣ץ בִּדְבָרָ֑יו תִּקְוָ֖ה לִכְסִ֣יל מִמֶּֽנּוּ׃ ‬"
  },
  {
    "bookId": 20,
    "chapterId": 29,
    "verseId": 21,
    "text": "מְפַנֵּ֣ק מִנֹּ֣עַר עַבְדּ֑וֹ וְ֝אַחֲרִית֗וֹ יִהְיֶ֥ה מָנֽוֹן׃ ‬"
  },
  {
    "bookId": 20,
    "chapterId": 29,
    "verseId": 22,
    "text": "אִֽישׁ־אַ֭ף יְגָרֶ֣ה מָד֑וֹן וּבַ֖עַל חֵמָ֣ה רַב־פָּֽשַׁע׃ ‬"
  },
  {
    "bookId": 20,
    "chapterId": 29,
    "verseId": 23,
    "text": "גַּאֲוַ֣ת אָ֭דָם תַּשְׁפִּילֶ֑נּוּ וּשְׁפַל־ר֝֗וּחַ יִתְמֹ֥ךְ כָּבֽוֹד׃ ‬"
  },
  {
    "bookId": 20,
    "chapterId": 29,
    "verseId": 24,
    "text": "חוֹלֵ֣ק עִם־גַּ֭נָּב שׂוֹנֵ֣א נַפְשׁ֑וֹ אָלָ֥ה יִ֝שְׁמַ֗ע וְלֹ֣א יַגִּֽיד׃ ‬"
  },
  {
    "bookId": 20,
    "chapterId": 29,
    "verseId": 25,
    "text": "חֶרְדַּ֣ת אָ֭דָם יִתֵּ֣ן מוֹקֵ֑שׁ וּבוֹטֵ֖חַ בַּיהוָ֣ה יְשֻׂגָּֽב׃ ‬"
  },
  {
    "bookId": 20,
    "chapterId": 29,
    "verseId": 26,
    "text": "רַ֭בִּים מְבַקְשִׁ֣ים פְּנֵי־מוֹשֵׁ֑ל וּ֝מֵיְהוָ֗ה מִשְׁפַּט־אִֽישׁ׃ ‬"
  },
  {
    "bookId": 20,
    "chapterId": 29,
    "verseId": 27,
    "text": "תּוֹעֲבַ֣ת צַ֭דִּיקִים אִ֣ישׁ עָ֑וֶל וְתוֹעֲבַ֖ת רָשָׁ֣ע יְשַׁר־דָּֽרֶךְ׃ פ ‬"
  }
]