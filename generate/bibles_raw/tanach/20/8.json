[
  {
    "bookId": 20,
    "chapterId": 8,
    "verseId": 1,
    "text": "הֲלֹֽא־חָכְמָ֥ה תִקְרָ֑א וּ֝תְבוּנָ֗ה תִּתֵּ֥ן קוֹלָֽהּ׃ ‬"
  },
  {
    "bookId": 20,
    "chapterId": 8,
    "verseId": 2,
    "text": "בְּרֹאשׁ־מְרוֹמִ֥ים עֲלֵי־דָ֑רֶךְ בֵּ֖ית נְתִיב֣וֹת נִצָּֽבָה׃ ‬"
  },
  {
    "bookId": 20,
    "chapterId": 8,
    "verseId": 3,
    "text": "לְיַד־שְׁעָרִ֥ים לְפִי־קָ֑רֶת מְב֖וֹא פְתָחִ֣ים תָּרֹֽנָּה׃ ‬"
  },
  {
    "bookId": 20,
    "chapterId": 8,
    "verseId": 4,
    "text": "אֲלֵיכֶ֣ם אִישִׁ֣ים אֶקְרָ֑א וְ֝קוֹלִ֗י אֶל־בְּנֵ֥י אָדָֽם׃ ‬"
  },
  {
    "bookId": 20,
    "chapterId": 8,
    "verseId": 5,
    "text": "הָבִ֣ינוּ פְתָאיִ֣ם עָרְמָ֑ה וּ֝כְסִילִ֗ים הָבִ֥ינוּ לֵֽב׃ ‬"
  },
  {
    "bookId": 20,
    "chapterId": 8,
    "verseId": 6,
    "text": "שִׁ֭מְעוּ כִּֽי־נְגִידִ֣ים אֲדַבֵּ֑ר וּמִפְתַּ֥ח שְׂ֝פָתַ֗י מֵישָׁרִֽים׃ ‬"
  },
  {
    "bookId": 20,
    "chapterId": 8,
    "verseId": 7,
    "text": "כִּֽי־אֱ֭מֶת יֶהְגֶּ֣ה חִכִּ֑י וְתוֹעֲבַ֖ת שְׂפָתַ֣י רֶֽשַׁע׃ ‬"
  },
  {
    "bookId": 20,
    "chapterId": 8,
    "verseId": 8,
    "text": "בְּצֶ֥דֶק כָּל־אִמְרֵי־פִ֑י אֵ֥ין בָּ֝הֶ֗ם נִפְתָּ֥ל וְעִקֵּֽשׁ׃ ‬"
  },
  {
    "bookId": 20,
    "chapterId": 8,
    "verseId": 9,
    "text": "כֻּלָּ֣ם נְ֭כֹחִים לַמֵּבִ֑ין וִֽ֝ישָׁרִ֗ים לְמֹ֣צְאֵי דָֽעַת׃ ‬"
  },
  {
    "bookId": 20,
    "chapterId": 8,
    "verseId": 10,
    "text": "קְחֽוּ־מוּסָרִ֥י וְאַל־כָּ֑סֶף וְ֝דַ֗עַת מֵחָר֥וּץ נִבְחָֽר׃ ‬"
  },
  {
    "bookId": 20,
    "chapterId": 8,
    "verseId": 11,
    "text": "כִּֽי־טוֹבָ֣ה חָ֭כְמָה מִפְּנִינִ֑ים וְכָל־חֲ֝פָצִ֗ים לֹ֣א יִֽשְׁווּ־בָֽהּ׃ ‬"
  },
  {
    "bookId": 20,
    "chapterId": 8,
    "verseId": 12,
    "text": "אֲ‍ֽנִי־חָ֭כְמָה שָׁכַ֣נְתִּי עָרְמָ֑ה וְדַ֖עַת מְזִמּ֣וֹת אֶמְצָֽא׃ ‬"
  },
  {
    "bookId": 20,
    "chapterId": 8,
    "verseId": 13,
    "text": "יִֽרְאַ֣ת יְהוָה֮ שְֽׂנֹ֫את רָ֥ע גֵּ֘אָ֤ה וְגָא֨וֹן ׀ וְדֶ֣רֶךְ רָ֭ע וּפִ֨י תַהְפֻּכ֬וֹת שָׂנֵֽאתִי׃ ‬"
  },
  {
    "bookId": 20,
    "chapterId": 8,
    "verseId": 14,
    "text": "לִֽי־עֵ֭צָה וְתוּשִׁיָּ֑ה אֲנִ֥י בִ֝ינָ֗ה לִ֣י גְבוּרָֽה׃ ‬"
  },
  {
    "bookId": 20,
    "chapterId": 8,
    "verseId": 15,
    "text": "בִּ֭י מְלָכִ֣ים יִמְלֹ֑כוּ וְ֝רוֹזְנִ֗ים יְחֹ֣קְקוּ צֶֽדֶק׃ ‬"
  },
  {
    "bookId": 20,
    "chapterId": 8,
    "verseId": 16,
    "text": "בִּ֭י שָׂרִ֣ים יָשֹׂ֑רוּ וּ֝נְדִיבִ֗ים כָּל־שֹׁ֥פְטֵי צֶֽדֶק׃ ‬"
  },
  {
    "bookId": 20,
    "chapterId": 8,
    "verseId": 17,
    "text": "אֲ֭נִי *אהביה **אֹהֲבַ֣י אֵהָ֑ב וּ֝מְשַׁחֲרַ֗י יִמְצָאֻֽנְנִי׃ ‬"
  },
  {
    "bookId": 20,
    "chapterId": 8,
    "verseId": 18,
    "text": "עֹֽשֶׁר־וְכָב֥וֹד אִתִּ֑י ה֥וֹן עָ֝תֵ֗ק וּצְדָקָֽה׃ ‬"
  },
  {
    "bookId": 20,
    "chapterId": 8,
    "verseId": 19,
    "text": "ט֣וֹב פִּ֭רְיִי מֵחָר֣וּץ וּמִפָּ֑ז וּ֝תְבוּאָתִ֗י מִכֶּ֥סֶף נִבְחָֽר׃ ‬"
  },
  {
    "bookId": 20,
    "chapterId": 8,
    "verseId": 20,
    "text": "בְּאֹֽרַח־צְדָקָ֥ה אֲהַלֵּ֑ך בְּ֝ת֗וֹךְ נְתִיב֥וֹת מִשְׁפָּֽט׃ ‬"
  },
  {
    "bookId": 20,
    "chapterId": 8,
    "verseId": 21,
    "text": "לְהַנְחִ֖יל אֹהֲבַ֥י ׀ יֵ֑שׁ וְאֹצְרֹ֖תֵיהֶ֣ם אֲמַלֵּֽא׃ פ ‬"
  },
  {
    "bookId": 20,
    "chapterId": 8,
    "verseId": 22,
    "text": "יְֽהוָ֗ה קָ֭נָנִי רֵאשִׁ֣ית דַּרְכּ֑וֹ קֶ֖דֶם מִפְעָלָ֣יו מֵאָֽז׃ ‬"
  },
  {
    "bookId": 20,
    "chapterId": 8,
    "verseId": 23,
    "text": "מֵ֭עוֹלָם נִסַּ֥כְתִּי מֵרֹ֗אשׁ מִקַּדְמֵי־אָֽרֶץ׃ ‬"
  },
  {
    "bookId": 20,
    "chapterId": 8,
    "verseId": 24,
    "text": "בְּאֵין־תְּהֹמ֥וֹת חוֹלָ֑לְתִּי בְּאֵ֥ין מַ֝עְיָנ֗וֹת נִכְבַּדֵּי־מָֽיִם׃ ‬"
  },
  {
    "bookId": 20,
    "chapterId": 8,
    "verseId": 25,
    "text": "בְּטֶ֣רֶם הָרִ֣ים הָטְבָּ֑עוּ לִפְנֵ֖י גְבָע֣וֹת חוֹלָֽלְתִּי׃ ‬"
  },
  {
    "bookId": 20,
    "chapterId": 8,
    "verseId": 26,
    "text": "עַד־לֹ֣א עָ֭שָׂה אֶ֣רֶץ וְחוּצ֑וֹת וְ֝רֹ֗אשׁ עָפְר֥וֹת תֵּבֵֽל׃ ‬"
  },
  {
    "bookId": 20,
    "chapterId": 8,
    "verseId": 27,
    "text": "בַּהֲכִינ֣וֹ שָׁ֭מַיִם שָׁ֣ם אָ֑נִי בְּח֥וּקוֹ ח֝֗וּג עַל־פְּנֵ֥י תְהֽוֹם׃ ‬"
  },
  {
    "bookId": 20,
    "chapterId": 8,
    "verseId": 28,
    "text": "בְּאַמְּצ֣וֹ שְׁחָקִ֣ים מִמָּ֑עַל בַּ֝עֲז֗וֹז עִינ֥וֹת תְּהוֹם׃ ‬"
  },
  {
    "bookId": 20,
    "chapterId": 8,
    "verseId": 29,
    "text": "בְּשׂ֘וּמ֤וֹ לַיָּ֨ם ׀ חֻקּ֗וֹ וּ֭מַיִם לֹ֣א יַֽעַבְרוּ־פִ֑יו בְּ֝חוּק֗וֹ מ֣וֹסְדֵי אָֽרֶץ׃ ‬"
  },
  {
    "bookId": 20,
    "chapterId": 8,
    "verseId": 30,
    "text": "וָֽאֶהְיֶ֥ה אֶצְל֗וֹ אָ֫מ֥וֹן וָֽאֶהְיֶ֣ה שַׁ֭עֲשֻׁעִים י֤וֹם ׀ י֑וֹם מְשַׂחֶ֖קֶת לְפָנָ֣יו בְּכָל־עֵֽת׃ ‬"
  },
  {
    "bookId": 20,
    "chapterId": 8,
    "verseId": 31,
    "text": "מְ֭שַׂחֶקֶת בְּתֵבֵ֣ל אַרְצ֑וֹ וְ֝שַׁעֲשֻׁעַ֗י אֶת־בְּנֵ֥י אָדָֽם׃ פ ‬"
  },
  {
    "bookId": 20,
    "chapterId": 8,
    "verseId": 32,
    "text": "וְעַתָּ֣ה בָ֭נִים שִׁמְעוּ־לִ֑י וְ֝אַשְׁרֵ֗י דְּרָכַ֥י יִשְׁמֹֽרוּ׃ ‬"
  },
  {
    "bookId": 20,
    "chapterId": 8,
    "verseId": 33,
    "text": "שִׁמְע֖וּ מוּסָ֥ר וַחֲכָ֗מוּ וְאַל־תִּפְרָֽעוּ׃ ‬"
  },
  {
    "bookId": 20,
    "chapterId": 8,
    "verseId": 34,
    "text": "אַ֥שְֽׁרֵי אָדָם֮ שֹׁמֵ֢עַֽ֫ לִ֥י לִשְׁקֹ֣ד עַל־דַּ֭לְתֹתַי י֤וֹם ׀ י֑וֹם לִ֝שְׁמֹ֗ר מְזוּזֹ֥ת פְּתָחָֽי׃ ‬"
  },
  {
    "bookId": 20,
    "chapterId": 8,
    "verseId": 35,
    "text": "כִּ֣י מֹ֭צְאִי *מצאי **מָצָ֣א חַיִּ֑ים וַיָּ֥פֶק רָ֝צ֗וֹן מֵיְהוָֽה׃ ‬"
  },
  {
    "bookId": 20,
    "chapterId": 8,
    "verseId": 36,
    "text": "וְֽ֭חֹטְאִי חֹמֵ֣ס נַפְשׁ֑וֹ כָּל־מְ֝שַׂנְאַ֗י אָ֣הֲבוּ מָֽוֶת׃ פ ‬"
  }
]