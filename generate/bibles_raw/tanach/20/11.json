[
  {
    "bookId": 20,
    "chapterId": 11,
    "verseId": 1,
    "text": "מֹאזְנֵ֣י מִ֭רְמָה תּוֹעֲבַ֣ת יְהוָ֑ה וְאֶ֖בֶן שְׁלֵמָ֣ה רְצוֹנֽוֹ׃ ‬"
  },
  {
    "bookId": 20,
    "chapterId": 11,
    "verseId": 2,
    "text": "בָּֽא־זָ֭דוֹן וַיָּבֹ֣א קָל֑וֹן וְֽאֶת־צְנוּעִ֥ים חָכְמָֽה׃ ‬"
  },
  {
    "bookId": 20,
    "chapterId": 11,
    "verseId": 3,
    "text": "תֻּמַּ֣ת יְשָׁרִ֣ים תַּנְחֵ֑ם וְסֶ֖לֶף בּוֹגְדִ֣ים *ושדם **יְשָׁדֵּֽם׃ ‬"
  },
  {
    "bookId": 20,
    "chapterId": 11,
    "verseId": 4,
    "text": "לֹא־יוֹעִ֣יל ה֭וֹן בְּי֣וֹם עֶבְרָ֑ה וּ֝צְדָקָ֗ה תַּצִּ֥יל מִמָּֽוֶת׃ ‬"
  },
  {
    "bookId": 20,
    "chapterId": 11,
    "verseId": 5,
    "text": "צִדְקַ֣ת תָּ֭מִים תְּיַשֵּׁ֣ר דַּרְכּ֑וֹ וּ֝בְרִשְׁעָת֗וֹ יִפֹּ֥ל רָשָֽׁע׃ ‬"
  },
  {
    "bookId": 20,
    "chapterId": 11,
    "verseId": 6,
    "text": "צִדְקַ֣ת יְ֭שָׁרִים תַּצִּילֵ֑ם וּ֝בְהַוַּ֗ת בֹּגְדִ֥ים יִלָּכֵֽדוּ׃ ‬"
  },
  {
    "bookId": 20,
    "chapterId": 11,
    "verseId": 7,
    "text": "בְּמ֤וֹת אָדָ֣ם רָ֭שָׁע תֹּאבַ֣ד תִּקְוָ֑ה וְתוֹחֶ֖לֶת אוֹנִ֣ים אָבָֽדָה׃ ‬"
  },
  {
    "bookId": 20,
    "chapterId": 11,
    "verseId": 8,
    "text": "צַ֭דִּיק מִצָּרָ֣ה נֶחֱלָ֑ץ וַיָּבֹ֖א רָשָׁ֣ע תַּחְתָּֽיו׃ ‬"
  },
  {
    "bookId": 20,
    "chapterId": 11,
    "verseId": 9,
    "text": "בְּפֶ֗ה חָ֭נֵף יַשְׁחִ֣ת רֵעֵ֑הוּ וּ֝בְדַ֗עַת צַדִּיקִ֥ים יֵחָלֵֽצוּ׃ ‬"
  },
  {
    "bookId": 20,
    "chapterId": 11,
    "verseId": 10,
    "text": "בְּט֣וּב צַ֭דִּיקִים תַּעֲלֹ֣ץ קִרְיָ֑ה וּבַאֲבֹ֖ד רְשָׁעִ֣ים רִנָּֽה׃ ‬"
  },
  {
    "bookId": 20,
    "chapterId": 11,
    "verseId": 11,
    "text": "בְּבִרְכַּ֣ת יְ֭שָׁרִים תָּר֣וּם קָ֑רֶת וּבְפִ֥י רְ֝שָׁעִ֗ים תֵּהָרֵֽס׃ ‬"
  },
  {
    "bookId": 20,
    "chapterId": 11,
    "verseId": 12,
    "text": "בָּז־לְרֵעֵ֥הוּ חֲסַר־לֵ֑ב וְאִ֖ישׁ תְּבוּנ֣וֹת יַחֲרִֽישׁ׃ ‬"
  },
  {
    "bookId": 20,
    "chapterId": 11,
    "verseId": 13,
    "text": "הוֹלֵ֣ךְ רָ֭כִיל מְגַלֶּה־סּ֑וֹד וְנֶאֱמַן־ר֝֗וּחַ מְכַסֶּ֥ה דָבָֽר׃ ‬"
  },
  {
    "bookId": 20,
    "chapterId": 11,
    "verseId": 14,
    "text": "בְּאֵ֣ין תַּ֭חְבֻּלוֹת יִפָּל־עָ֑ם וּ֝תְשׁוּעָ֗ה בְּרֹ֣ב יוֹעֵֽץ׃ ‬"
  },
  {
    "bookId": 20,
    "chapterId": 11,
    "verseId": 15,
    "text": "רַע־יֵ֭רוֹעַ כִּי־עָ֣רַב זָ֑ר וְשֹׂנֵ֖א תֹקְעִ֣ים בּוֹטֵֽחַ׃ ‬"
  },
  {
    "bookId": 20,
    "chapterId": 11,
    "verseId": 16,
    "text": "אֵֽשֶׁת־חֵ֭ן תִּתְמֹ֣ךְ כָּב֑וֹד וְ֝עָרִיצִ֗ים יִתְמְכוּ־עֹֽשֶׁר׃ ‬"
  },
  {
    "bookId": 20,
    "chapterId": 11,
    "verseId": 17,
    "text": "גֹּמֵ֣ל נַ֭פְשׁוֹ אִ֣ישׁ חָ֑סֶד וְעֹכֵ֥ר שְׁ֝אֵר֗וֹ אַכְזָרִֽי׃ ‬"
  },
  {
    "bookId": 20,
    "chapterId": 11,
    "verseId": 18,
    "text": "רָשָׁ֗ע עֹשֶׂ֥ה פְעֻלַּת־שָׁ֑קֶר וְזֹרֵ֥עַ צְ֝דָקָ֗ה שֶׂ֣כֶר אֱמֶֽת׃ ‬"
  },
  {
    "bookId": 20,
    "chapterId": 11,
    "verseId": 19,
    "text": "כֵּן־צְדָקָ֥ה לְחַיִּ֑ים וּמְרַדֵּ֖ף רָעָ֣ה לְמוֹתֽוֹ׃ ‬"
  },
  {
    "bookId": 20,
    "chapterId": 11,
    "verseId": 20,
    "text": "תּוֹעֲבַ֣ת יְ֭הוָה עִקְּשֵׁי־לֵ֑ב וּ֝רְצוֹנ֗וֹ תְּמִ֣ימֵי דָֽרֶךְ׃ ‬"
  },
  {
    "bookId": 20,
    "chapterId": 11,
    "verseId": 21,
    "text": "יָ֣ד לְ֭יָד לֹא־יִנָּ֣קֶה רָּ֑ע וְזֶ֖רַע צַדִּיקִ֣ים נִמְלָֽט׃ ‬"
  },
  {
    "bookId": 20,
    "chapterId": 11,
    "verseId": 22,
    "text": "נֶ֣זֶם זָ֭הָב בְּאַ֣ף חֲזִ֑יר אִשָּׁ֥ה יָ֝פָ֗ה וְסָ֣רַת טָֽעַם׃ ‬"
  },
  {
    "bookId": 20,
    "chapterId": 11,
    "verseId": 23,
    "text": "תַּאֲוַ֣ת צַדִּיקִ֣ים אַךְ־ט֑וֹב תִּקְוַ֖ת רְשָׁעִ֣ים עֶבְרָֽה׃ ‬"
  },
  {
    "bookId": 20,
    "chapterId": 11,
    "verseId": 24,
    "text": "יֵ֣שׁ מְ֭פַזֵּר וְנוֹסָ֥ף ע֑וֹד וְחוֹשֵׂ֥ךְ מִ֝יֹּ֗שֶׁר אַךְ־לְמַחְסֽוֹר׃ ‬"
  },
  {
    "bookId": 20,
    "chapterId": 11,
    "verseId": 25,
    "text": "נֶֽפֶשׁ־בְּרָכָ֥ה תְדֻשָּׁ֑ן וּ֝מַרְוֶ֗ה גַּם־ה֥וּא יוֹרֶֽא׃ ‬"
  },
  {
    "bookId": 20,
    "chapterId": 11,
    "verseId": 26,
    "text": "מֹ֣נֵֽעַ בָּ֭ר יִקְּבֻ֣הוּ לְא֑וֹם וּ֝בְרָכָ֗ה לְרֹ֣אשׁ מַשְׁבִּֽיר׃ ‬"
  },
  {
    "bookId": 20,
    "chapterId": 11,
    "verseId": 27,
    "text": "שֹׁ֣חֵֽר ט֭וֹב יְבַקֵּ֣שׁ רָצ֑וֹן וְדֹרֵ֖שׁ רָעָ֣ה תְבוֹאֶֽנּוּ׃ ‬"
  },
  {
    "bookId": 20,
    "chapterId": 11,
    "verseId": 28,
    "text": "בּוֹטֵ֣חַ בְּ֭עָשְׁרוֹ ה֣וּא יִפֹּ֑ל וְ֝כֶעָלֶ֗ה צַדִּיקִ֥ים יִפְרָֽחוּ׃ ‬"
  },
  {
    "bookId": 20,
    "chapterId": 11,
    "verseId": 29,
    "text": "עוֹכֵ֣ר בֵּ֭יתוֹ יִנְחַל־ר֑וּחַ וְעֶ֥בֶד אֱ֝וִ֗יל לַחֲכַם־לֵֽב׃ ‬"
  },
  {
    "bookId": 20,
    "chapterId": 11,
    "verseId": 30,
    "text": "פְּֽרִי־צַ֭דִּיק עֵ֣ץ חַיִּ֑ים וְלֹקֵ֖חַ נְפָשׂ֣וֹת חָכָֽם׃ ‬"
  },
  {
    "bookId": 20,
    "chapterId": 11,
    "verseId": 31,
    "text": "הֵ֣ן צַ֭דִּיק בָּאָ֣רֶץ יְשֻׁלָּ֑ם אַ֝֗ף כִּֽי־רָשָׁ֥ע וְחוֹטֵֽא׃ ‬"
  }
]