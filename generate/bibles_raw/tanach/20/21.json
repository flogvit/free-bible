[
  {
    "bookId": 20,
    "chapterId": 21,
    "verseId": 1,
    "text": "פַּלְגֵי־מַ֣יִם לֶב־מֶ֭לֶךְ בְּיַד־יְהוָ֑ה עַֽל־כָּל־אֲשֶׁ֖ר יַחְפֹּ֣ץ יַטֶּֽנּוּ׃ ‬"
  },
  {
    "bookId": 20,
    "chapterId": 21,
    "verseId": 2,
    "text": "כָּֽל־דֶּרֶךְ־אִ֭ישׁ יָשָׁ֣ר בְּעֵינָ֑יו וְתֹכֵ֖ן לִבּ֣וֹת יְהוָֽה׃ ‬"
  },
  {
    "bookId": 20,
    "chapterId": 21,
    "verseId": 3,
    "text": "עֲ֭שֹׂה צְדָקָ֣ה וּמִשְׁפָּ֑ט נִבְחָ֖ר לַיהוָ֣ה מִזָּֽבַח׃ ‬"
  },
  {
    "bookId": 20,
    "chapterId": 21,
    "verseId": 4,
    "text": "רוּם־עֵ֭ינַיִם וּרְחַב־לֵ֑ב נִ֖ר רְשָׁעִ֣ים חַטָּֽאת׃ ‬"
  },
  {
    "bookId": 20,
    "chapterId": 21,
    "verseId": 5,
    "text": "מַחְשְׁב֣וֹת חָ֭רוּץ אַךְ־לְמוֹתָ֑ר וְכָל־אָ֝֗ץ אַךְ־לְמַחְסֽוֹר׃ ‬"
  },
  {
    "bookId": 20,
    "chapterId": 21,
    "verseId": 6,
    "text": "פֹּ֣עַל א֭וֹצָרוֹת בִּלְשׁ֣וֹן שָׁ֑קֶר הֶ֥בֶל נִ֝דָּ֗ף מְבַקְשֵׁי־מָֽוֶת׃ ‬"
  },
  {
    "bookId": 20,
    "chapterId": 21,
    "verseId": 7,
    "text": "שֹׁד־רְשָׁעִ֥ים יְגוֹרֵ֑ם כִּ֥י מֵ֝אֲנ֗וּ לַעֲשׂ֥וֹת מִשְׁפָּֽט׃ ‬"
  },
  {
    "bookId": 20,
    "chapterId": 21,
    "verseId": 8,
    "text": "הֲפַכְפַּ֬ךְ דֶּ֣רֶךְ אִ֣ישׁ וָזָ֑ר וְ֝זַ֗ךְ יָשָׁ֥ר פָּעֳלֽוֹ׃ ‬"
  },
  {
    "bookId": 20,
    "chapterId": 21,
    "verseId": 9,
    "text": "ט֗וֹב לָשֶׁ֥בֶת עַל־פִּנַּת־גָּ֑ג מֵאֵ֥שֶׁת מִ֝דְיָנִ֗ים וּבֵ֥ית חָֽבֶר׃ ‬"
  },
  {
    "bookId": 20,
    "chapterId": 21,
    "verseId": 10,
    "text": "נֶ֣פֶשׁ רָ֭שָׁע אִוְּתָה־רָ֑ע לֹא־יֻחַ֖ן בְּעֵינָ֣יו רֵעֵֽהוּ׃ ‬"
  },
  {
    "bookId": 20,
    "chapterId": 21,
    "verseId": 11,
    "text": "בַּעְנָשׁ־לֵ֭ץ יֶחְכַּם־פֶּ֑תִי וּבְהַשְׂכִּ֥יל לְ֝חָכָ֗ם יִקַּח־דָּֽעַת׃ ‬"
  },
  {
    "bookId": 20,
    "chapterId": 21,
    "verseId": 12,
    "text": "מַשְׂכִּ֣יל צַ֭דִּיק לְבֵ֣ית רָשָׁ֑ע מְסַלֵּ֖ף רְשָׁעִ֣ים לָרָֽע׃ ‬"
  },
  {
    "bookId": 20,
    "chapterId": 21,
    "verseId": 13,
    "text": "אֹטֵ֣ם אָ֭זְנוֹ מִזַּעֲקַת־דָּ֑ל גַּֽם־ה֥וּא יִ֝קְרָ֗א וְלֹ֣א יֵעָנֶֽה׃ ‬"
  },
  {
    "bookId": 20,
    "chapterId": 21,
    "verseId": 14,
    "text": "מַתָּ֣ן בַּ֭סֵּתֶר יִכְפֶּה־אָ֑ף וְשֹׁ֥חַד בַּ֝חֵ֗ק חֵמָ֥ה עַזָּֽה׃ ‬"
  },
  {
    "bookId": 20,
    "chapterId": 21,
    "verseId": 15,
    "text": "שִׂמְחָ֣ה לַ֭צַּדִּיק עֲשׂ֣וֹת מִשְׁפָּ֑ט וּ֝מְחִתָּ֗ה לְפֹ֣עֲלֵי אָֽוֶן׃ ‬"
  },
  {
    "bookId": 20,
    "chapterId": 21,
    "verseId": 16,
    "text": "אָדָ֗ם תּ֭וֹעֶה מִדֶּ֣רֶךְ הַשְׂכֵּ֑ל בִּקְהַ֖ל רְפָאִ֣ים יָנֽוּחַ׃ ‬"
  },
  {
    "bookId": 20,
    "chapterId": 21,
    "verseId": 17,
    "text": "אִ֣ישׁ מַ֭חְסוֹר אֹהֵ֣ב שִׂמְחָ֑ה אֹהֵ֥ב יַֽיִן־וָ֝שֶׁ֗מֶן לֹ֣א יַעֲשִֽׁיר׃ ‬"
  },
  {
    "bookId": 20,
    "chapterId": 21,
    "verseId": 18,
    "text": "כֹּ֣פֶר לַצַּדִּ֣יק רָשָׁ֑ע וְתַ֖חַת יְשָׁרִ֣ים בּוֹגֵֽד׃ ‬"
  },
  {
    "bookId": 20,
    "chapterId": 21,
    "verseId": 19,
    "text": "ט֗וֹב שֶׁ֥בֶת בְּאֶֽרֶץ־מִדְבָּ֑ר מֵאֵ֖שֶׁת *מדונים **מִדְיָנִ֣ים וָכָֽעַס׃ ‬"
  },
  {
    "bookId": 20,
    "chapterId": 21,
    "verseId": 20,
    "text": "אוֹצָ֤ר ׀ נֶחְמָ֣ד וָ֭שֶׁמֶן בִּנְוֵ֣ה חָכָ֑ם וּכְסִ֖יל אָדָ֣ם יְבַלְּעֶֽנּוּ׃ ‬"
  },
  {
    "bookId": 20,
    "chapterId": 21,
    "verseId": 21,
    "text": "רֹ֭דֵף צְדָקָ֣ה וָחָ֑סֶד יִמְצָ֥א חַ֝יִּ֗ים צְדָקָ֥ה וְכָבֽוֹד׃ ‬"
  },
  {
    "bookId": 20,
    "chapterId": 21,
    "verseId": 22,
    "text": "עִ֣יר גִּ֭בֹּרִים עָלָ֣ה חָכָ֑ם וַ֝יֹּ֗רֶד עֹ֣ז מִבְטֶחָֽה׃ ‬"
  },
  {
    "bookId": 20,
    "chapterId": 21,
    "verseId": 23,
    "text": "שֹׁמֵ֣ר פִּ֭יו וּלְשׁוֹנ֑וֹ שֹׁמֵ֖ר מִצָּר֣וֹת נַפְשֽׁוֹ׃ ‬"
  },
  {
    "bookId": 20,
    "chapterId": 21,
    "verseId": 24,
    "text": "זֵ֣ד יָ֭הִיר לֵ֣ץ שְׁמ֑וֹ ע֝וֹשֶׂ֗ה בְּעֶבְרַ֥ת זָדֽוֹן׃ ‬"
  },
  {
    "bookId": 20,
    "chapterId": 21,
    "verseId": 25,
    "text": "תַּאֲוַ֣ת עָצֵ֣ל תְּמִיתֶ֑נּוּ כִּֽי־מֵאֲנ֖וּ יָדָ֣יו לַעֲשֽׂוֹת׃ ‬"
  },
  {
    "bookId": 20,
    "chapterId": 21,
    "verseId": 26,
    "text": "כָּל־הַ֭יּוֹם הִתְאַוָּ֣ה תַאֲוָ֑ה וְצַדִּ֥יק יִ֝תֵּ֗ן וְלֹ֣א יַחְשֹֽׂךְ׃ ‬"
  },
  {
    "bookId": 20,
    "chapterId": 21,
    "verseId": 27,
    "text": "זֶ֣בַח רְ֭שָׁעִים תּוֹעֵבָ֑ה אַ֝֗ף כִּֽי־בְזִמָּ֥ה יְבִיאֶֽנּוּ׃ ‬"
  },
  {
    "bookId": 20,
    "chapterId": 21,
    "verseId": 28,
    "text": "עֵד־כְּזָבִ֥ים יֹאבֵ֑ד וְאִ֥ישׁ שׁ֝וֹמֵ֗עַ לָנֶ֥צַח יְדַבֵּֽר׃ ‬"
  },
  {
    "bookId": 20,
    "chapterId": 21,
    "verseId": 29,
    "text": "הֵעֵ֬ז אִ֣ישׁ רָשָׁ֣ע בְּפָנָ֑יו וְ֝יָשָׁ֗ר ה֤וּא ׀ *יכין **יָבִ֬ין *דרכיו **דַּרְכּֽוֹ׃ ‬"
  },
  {
    "bookId": 20,
    "chapterId": 21,
    "verseId": 30,
    "text": "אֵ֣ין חָ֭כְמָה וְאֵ֣ין תְּבוּנָ֑ה וְאֵ֥ין עֵ֝צָ֗ה לְנֶ֣גֶד יְהוָֽה׃ פ ‬"
  },
  {
    "bookId": 20,
    "chapterId": 21,
    "verseId": 31,
    "text": "ס֗וּס מ֭וּכָן לְי֣וֹם מִלְחָמָ֑ה וְ֝לַֽיהוָ֗ה הַתְּשׁוּעָֽה׃ ‬"
  }
]