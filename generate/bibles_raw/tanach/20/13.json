[
  {
    "bookId": 20,
    "chapterId": 13,
    "verseId": 1,
    "text": "בֵּ֣ן חָ֭כָם מ֣וּסַר אָ֑ב וְ֝לֵ֗ץ לֹא־שָׁמַ֥ע גְּעָרָֽה׃ ‬"
  },
  {
    "bookId": 20,
    "chapterId": 13,
    "verseId": 2,
    "text": "מִפְּרִ֣י פִי־אִ֭ישׁ יֹ֣אכַל ט֑וֹב וְנֶ֖פֶשׁ בֹּגְדִ֣ים חָמָֽס׃ ‬"
  },
  {
    "bookId": 20,
    "chapterId": 13,
    "verseId": 3,
    "text": "נֹצֵ֣ר פִּ֭יו שֹׁמֵ֣ר נַפְשׁ֑וֹ פֹּשֵׂ֥ק שְׂ֝פָתָ֗יו מְחִתָּה־לֽוֹ׃ ‬"
  },
  {
    "bookId": 20,
    "chapterId": 13,
    "verseId": 4,
    "text": "מִתְאַוָּ֣ה וָ֭אַיִן נַפְשׁ֣וֹ עָצֵ֑ל וְנֶ֖פֶשׁ חָרֻצִ֣ים תְּדֻשָּֽׁן׃ ‬"
  },
  {
    "bookId": 20,
    "chapterId": 13,
    "verseId": 5,
    "text": "דְּבַר־שֶׁ֭קֶר יִשְׂנָ֣א צַדִּ֑יק וְ֝רָשָׁ֗ע יַבְאִ֥ישׁ וְיַחְפִּֽיר׃ ‬"
  },
  {
    "bookId": 20,
    "chapterId": 13,
    "verseId": 6,
    "text": "צְ֭דָקָה תִּצֹּ֣ר תָּם־דָּ֑רֶךְ וְ֝רִשְׁעָ֗ה תְּסַלֵּ֥ף חַטָּֽאת׃ ‬"
  },
  {
    "bookId": 20,
    "chapterId": 13,
    "verseId": 7,
    "text": "יֵ֣שׁ מִ֭תְעַשֵּׁר וְאֵ֣ין כֹּ֑ל מִ֝תְרוֹשֵׁ֗שׁ וְה֣וֹן רָֽב׃ ‬"
  },
  {
    "bookId": 20,
    "chapterId": 13,
    "verseId": 8,
    "text": "כֹּ֣פֶר נֶֽפֶשׁ־אִ֣ישׁ עָשְׁר֑וֹ וְ֝רָ֗שׁ לֹא־שָׁמַ֥ע גְּעָרָֽה׃ ‬"
  },
  {
    "bookId": 20,
    "chapterId": 13,
    "verseId": 9,
    "text": "אוֹר־צַדִּיקִ֥ים יִשְׂמָ֑ח וְנֵ֖ר רְשָׁעִ֣ים יִדְעָֽךְ׃ ‬"
  },
  {
    "bookId": 20,
    "chapterId": 13,
    "verseId": 10,
    "text": "רַק־בְּ֭זָדוֹן יִתֵּ֣ן מַצָּ֑ה וְאֶת־נ֖וֹעָצִ֣ים חָכְמָֽה׃ ‬"
  },
  {
    "bookId": 20,
    "chapterId": 13,
    "verseId": 11,
    "text": "ה֭וֹן מֵהֶ֣בֶל יִמְעָ֑ט וְקֹבֵ֖ץ עַל־יָ֣ד יַרְבֶּֽה׃ ‬"
  },
  {
    "bookId": 20,
    "chapterId": 13,
    "verseId": 12,
    "text": "תּוֹחֶ֣לֶת מְ֭מֻשָּׁכָה מַחֲלָה־לֵ֑ב וְעֵ֥ץ חַ֝יִּ֗ים תַּאֲוָ֥ה בָאָֽה׃ ‬"
  },
  {
    "bookId": 20,
    "chapterId": 13,
    "verseId": 13,
    "text": "בָּ֣ז לְ֭דָבָר יֵחָ֣בֶל ל֑וֹ וִירֵ֥א מִ֝צְוָ֗ה ה֣וּא יְשֻׁלָּֽם׃ ‬"
  },
  {
    "bookId": 20,
    "chapterId": 13,
    "verseId": 14,
    "text": "תּוֹרַ֣ת חָ֭כָם מְק֣וֹר חַיִּ֑ים לָ֝ס֗וּר מִמֹּ֥קְשֵׁי מָֽוֶת׃ ‬"
  },
  {
    "bookId": 20,
    "chapterId": 13,
    "verseId": 15,
    "text": "שֵֽׂכֶל־ט֭וֹב יִתֶּן־חֵ֑ן וְדֶ֖רֶךְ בֹּגְדִ֣ים אֵיתָֽן׃ ‬"
  },
  {
    "bookId": 20,
    "chapterId": 13,
    "verseId": 16,
    "text": "כָּל־עָ֭רוּם יַעֲשֶׂ֣ה בְדָ֑עַת וּ֝כְסִ֗יל יִפְרֹ֥שׂ אִוֶּֽלֶת׃ ‬"
  },
  {
    "bookId": 20,
    "chapterId": 13,
    "verseId": 17,
    "text": "מַלְאָ֣ךְ רָ֭שָׁע יִפֹּ֣ל בְּרָ֑ע וְצִ֖יר אֱמוּנִ֣ים מַרְפֵּֽא׃ ‬"
  },
  {
    "bookId": 20,
    "chapterId": 13,
    "verseId": 18,
    "text": "רֵ֣ישׁ וְ֭קָלוֹן פּוֹרֵ֣עַ מוּסָ֑ר וְשׁוֹמֵ֖ר תּוֹכַ֣חַת יְכֻבָּֽד׃ ‬"
  },
  {
    "bookId": 20,
    "chapterId": 13,
    "verseId": 19,
    "text": "תַּאֲוָ֣ה נִ֭הְיָה תֶּעֱרַ֣ב לְנָ֑פֶשׁ וְתוֹעֲבַ֥ת כְּ֝סִילִ֗ים ס֣וּר מֵרָֽע׃ ‬"
  },
  {
    "bookId": 20,
    "chapterId": 13,
    "verseId": 20,
    "text": "*הלוך **הוֹלֵ֣ךְ אֶת־חֲכָמִ֣ים *וחכם **יֶחְכָּ֑ם וְרֹעֶ֖ה כְסִילִ֣ים יֵרֽוֹעַ׃ ‬"
  },
  {
    "bookId": 20,
    "chapterId": 13,
    "verseId": 21,
    "text": "חַ֭טָּאִים תְּרַדֵּ֣ף רָעָ֑ה וְאֶת־צַ֝דִּיקִ֗ים יְשַׁלֶּם־טֽוֹב׃ ‬"
  },
  {
    "bookId": 20,
    "chapterId": 13,
    "verseId": 22,
    "text": "ט֗וֹב יַנְחִ֥יל בְּנֵֽי־בָנִ֑ים וְצָפ֥וּן לַ֝צַּדִּ֗יק חֵ֣יל חוֹטֵֽא׃ ‬"
  },
  {
    "bookId": 20,
    "chapterId": 13,
    "verseId": 23,
    "text": "רָב־אֹ֭כֶל נִ֣יר רָאשִׁ֑ים וְיֵ֥שׁ נִ֝סְפֶּ֗ה בְּלֹ֣א מִשְׁפָּֽט׃ ‬"
  },
  {
    "bookId": 20,
    "chapterId": 13,
    "verseId": 24,
    "text": "חוֹשֵׂ֣ךְ שִׁ֭בְטוֹ שׂוֹנֵ֣א בְנ֑וֹ וְ֝אֹהֲב֗וֹ שִֽׁחֲר֥וֹ מוּסָֽר׃ ‬"
  },
  {
    "bookId": 20,
    "chapterId": 13,
    "verseId": 25,
    "text": "צַדִּ֗יק אֹ֭כֵל לְשֹׂ֣בַע נַפְשׁ֑וֹ וּבֶ֖טֶן רְשָׁעִ֣ים תֶּחְסָֽר׃ פ ‬"
  }
]