[
  {
    "bookId": 20,
    "chapterId": 3,
    "verseId": 1,
    "text": "בְּ֭נִי תּוֹרָתִ֣י אַל־תִּשְׁכָּ֑ח וּ֝מִצְוֺתַ֗י יִצֹּ֥ר לִבֶּֽךָ׃ ‬"
  },
  {
    "bookId": 20,
    "chapterId": 3,
    "verseId": 2,
    "text": "כִּ֤י אֹ֣רֶךְ יָ֭מִים וּשְׁנ֣וֹת חַיִּ֑ים וְ֝שָׁל֗וֹם יוֹסִ֥יפוּ לָֽךְ׃ ‬"
  },
  {
    "bookId": 20,
    "chapterId": 3,
    "verseId": 3,
    "text": "חֶ֥סֶד וֶאֱמֶ֗ת אַֽל־יַעַ֫זְבֻ֥ךָ קָשְׁרֵ֥ם עַל־גַּרְגְּרוֹתֶ֑יךָ כָּ֝תְבֵ֗ם עַל־ל֥וּחַ לִבֶּֽךָ׃ ‬"
  },
  {
    "bookId": 20,
    "chapterId": 3,
    "verseId": 4,
    "text": "וּמְצָא־חֵ֖ן וְשֵֽׂכֶל־ט֑וֹב בְּעֵינֵ֖י אֱלֹהִ֣ים וְאָדָֽם׃ פ ‬"
  },
  {
    "bookId": 20,
    "chapterId": 3,
    "verseId": 5,
    "text": "בְּטַ֣ח אֶל־יְ֭הוָה בְּכָל־לִבֶּ֑ךָ וְאֶל־בִּֽ֝ינָתְךָ֗ אַל־תִּשָּׁעֵֽן׃ ‬"
  },
  {
    "bookId": 20,
    "chapterId": 3,
    "verseId": 6,
    "text": "בְּכָל־דְּרָכֶ֥יךָ דָעֵ֑הוּ וְ֝ה֗וּא יְיַשֵּׁ֥ר אֹֽרְחֹתֶֽיךָ׃ ‬"
  },
  {
    "bookId": 20,
    "chapterId": 3,
    "verseId": 7,
    "text": "אַל־תְּהִ֣י חָכָ֣ם בְּעֵינֶ֑יךָ יְרָ֥א אֶת־יְ֝הוָ֗ה וְס֣וּר מֵרָֽע׃ ‬"
  },
  {
    "bookId": 20,
    "chapterId": 3,
    "verseId": 8,
    "text": "רִ֭פְאוּת תְּהִ֣י לְשָׁרֶּ֑ךָ וְ֝שִׁקּ֗וּי לְעַצְמוֹתֶֽיךָ׃ ‬"
  },
  {
    "bookId": 20,
    "chapterId": 3,
    "verseId": 9,
    "text": "כַּבֵּ֣ד אֶת־יְ֭הוָה מֵהוֹנֶ֑ךָ וּ֝מֵרֵאשִׁ֗ית כָּל־תְּבוּאָתֶֽךָ׃ ‬"
  },
  {
    "bookId": 20,
    "chapterId": 3,
    "verseId": 10,
    "text": "וְיִמָּלְא֣וּ אֲסָמֶ֣יךָ שָׂבָ֑ע וְ֝תִיר֗וֹשׁ יְקָבֶ֥יךָ יִפְרֹֽצוּ׃ פ ‬"
  },
  {
    "bookId": 20,
    "chapterId": 3,
    "verseId": 11,
    "text": "מוּסַ֣ר יְ֭הוָה בְּנִ֣י אַל־תִּמְאָ֑ס וְאַל־תָּ֝קֹ֗ץ בְּתוֹכַחְתּֽוֹ׃ ‬"
  },
  {
    "bookId": 20,
    "chapterId": 3,
    "verseId": 12,
    "text": "כִּ֤י אֶ֥ת אֲשֶׁ֣ר יֶאֱהַ֣ב יְהוָ֣ה יוֹכִ֑יחַ וּ֝כְאָ֗ב אֶת־בֵּ֥ן יִרְצֶֽה׃ ‬"
  },
  {
    "bookId": 20,
    "chapterId": 3,
    "verseId": 13,
    "text": "אַשְׁרֵ֣י אָ֭דָם מָצָ֣א חָכְמָ֑ה וְ֝אָדָ֗ם יָפִ֥יק תְּבוּנָֽה׃ ‬"
  },
  {
    "bookId": 20,
    "chapterId": 3,
    "verseId": 14,
    "text": "כִּ֤י ט֣וֹב סַ֭חְרָהּ מִסְּחַר־כָּ֑סֶף וּ֝מֵחָר֗וּץ תְּבוּאָתָֽהּ׃ ‬"
  },
  {
    "bookId": 20,
    "chapterId": 3,
    "verseId": 15,
    "text": "יְקָ֣רָה הִ֭יא *מפניים **מִפְּנִינִ֑ים וְכָל־חֲ֝פָצֶ֗יךָ לֹ֣א יִֽשְׁווּ־בָֽהּ׃ ‬"
  },
  {
    "bookId": 20,
    "chapterId": 3,
    "verseId": 16,
    "text": "אֹ֣רֶךְ יָ֭מִים בִּֽימִינָ֑הּ בִּ֝שְׂמֹאולָ֗הּ עֹ֣שֶׁר וְכָבֽוֹד׃ ‬"
  },
  {
    "bookId": 20,
    "chapterId": 3,
    "verseId": 17,
    "text": "דְּרָכֶ֥יהָ דַרְכֵי־נֹ֑עַם וְֽכָל־נְתִ֖יבוֹתֶ֣יהָ שָׁלֽוֹם׃ ‬"
  },
  {
    "bookId": 20,
    "chapterId": 3,
    "verseId": 18,
    "text": "עֵץ־חַיִּ֣ים הִ֭יא לַמַּחֲזִיקִ֣ים בָּ֑הּ וְֽתֹמְכֶ֥יהָ מְאֻשָּֽׁר׃ פ ‬"
  },
  {
    "bookId": 20,
    "chapterId": 3,
    "verseId": 19,
    "text": "יְֽהוָ֗ה בְּחָכְמָ֥ה יָֽסַד־אָ֑רֶץ כּוֹנֵ֥ן שָׁ֝מַ֗יִם בִּתְבוּנָֽה׃ ‬"
  },
  {
    "bookId": 20,
    "chapterId": 3,
    "verseId": 20,
    "text": "בְּ֭דַעְתּוֹ תְּהוֹמ֣וֹת נִבְקָ֑עוּ וּ֝שְׁחָקִ֗ים יִרְעֲפוּ־טָֽל׃ ‬"
  },
  {
    "bookId": 20,
    "chapterId": 3,
    "verseId": 21,
    "text": "בְּ֭נִי אַל־יָלֻ֣זוּ מֵעֵינֶ֑יךָ נְצֹ֥ר תֻּ֝שִׁיָּ֗ה וּמְזִמָּֽה׃ ‬"
  },
  {
    "bookId": 20,
    "chapterId": 3,
    "verseId": 22,
    "text": "וְיִֽהְי֣וּ חַיִּ֣ים לְנַפְשֶׁ֑ךָ וְ֝חֵ֗ן לְגַרְגְּרֹתֶֽיךָ׃ ‬"
  },
  {
    "bookId": 20,
    "chapterId": 3,
    "verseId": 23,
    "text": "אָ֤ז תֵּלֵ֣ךְ לָבֶ֣טַח דַּרְכֶּ֑ךָ וְ֝רַגְלְךָ֗ לֹ֣א תִגּֽוֹף׃ ‬"
  },
  {
    "bookId": 20,
    "chapterId": 3,
    "verseId": 24,
    "text": "אִם־תִּשְׁכַּ֥ב לֹֽא־תִפְחָ֑ד וְ֝שָׁכַבְתָּ֗ וְֽעָרְבָ֥ה שְׁנָתֶֽךָ׃ ‬"
  },
  {
    "bookId": 20,
    "chapterId": 3,
    "verseId": 25,
    "text": "אַל־תִּ֭ירָא מִפַּ֣חַד פִּתְאֹ֑ם וּמִשֹּׁאַ֥ת רְ֝שָׁעִ֗ים כִּ֣י תָבֹֽא׃ ‬"
  },
  {
    "bookId": 20,
    "chapterId": 3,
    "verseId": 26,
    "text": "כִּֽי־יְ֭הוָה יִהְיֶ֣ה בְכִסְלֶ֑ךָ וְשָׁמַ֖ר רַגְלְךָ֣ מִלָּֽכֶד׃ ‬"
  },
  {
    "bookId": 20,
    "chapterId": 3,
    "verseId": 27,
    "text": "אַל־תִּמְנַע־ט֥וֹב מִבְּעָלָ֑יו בִּהְי֨וֹת לְאֵ֖ל *ידיך **יָדְךָ֣ לַעֲשֽׂוֹת׃ ‬"
  },
  {
    "bookId": 20,
    "chapterId": 3,
    "verseId": 28,
    "text": "אַל־תֹּ֘אמַ֤ר *לרעיך **לְרֵֽעֲךָ֨ ׀ לֵ֣ךְ וָ֭שׁוּב וּמָחָ֥ר אֶתֵּ֗ן וְיֵ֣שׁ אִתָּֽךְ׃ ‬"
  },
  {
    "bookId": 20,
    "chapterId": 3,
    "verseId": 29,
    "text": "אַל־תַּחֲרֹ֣שׁ עַל־רֵעֲךָ֣ רָעָ֑ה וְהֽוּא־יוֹשֵׁ֖ב לָבֶ֣טַח אִתָּֽךְ׃ ‬"
  },
  {
    "bookId": 20,
    "chapterId": 3,
    "verseId": 30,
    "text": "אַל־*תרוב **תָּרִ֣יב עִם־אָדָ֣ם חִנָּ֑ם אִם־לֹ֖א גְמָלְךָ֣ רָעָֽה׃ ‬"
  },
  {
    "bookId": 20,
    "chapterId": 3,
    "verseId": 31,
    "text": "אַל־תְּ֭קַנֵּא בְּאִ֣ישׁ חָמָ֑ס וְאַל־תִּ֝בְחַ֗ר בְּכָל־דְּרָכָֽיו׃ ‬"
  },
  {
    "bookId": 20,
    "chapterId": 3,
    "verseId": 32,
    "text": "כִּ֤י תוֹעֲבַ֣ת יְהוָ֣ה נָל֑וֹז וְֽאֶת־יְשָׁרִ֥ים סוֹדֽוֹ׃ ‬"
  },
  {
    "bookId": 20,
    "chapterId": 3,
    "verseId": 33,
    "text": "מְאֵרַ֣ת יְ֭הוָה בְּבֵ֣ית רָשָׁ֑ע וּנְוֵ֖ה צַדִּיקִ֣ים יְבָרֵֽךְ׃ ‬"
  },
  {
    "bookId": 20,
    "chapterId": 3,
    "verseId": 34,
    "text": "אִם־לַלֵּצִ֥ים הֽוּא־יָלִ֑יץ *ולעניים **וְ֝לַעֲנָוִ֗ים יִתֶּן־חֵֽן׃ ‬"
  },
  {
    "bookId": 20,
    "chapterId": 3,
    "verseId": 35,
    "text": "כָּ֭בוֹד חֲכָמִ֣ים יִנְחָ֑לוּ וּ֝כְסִילִ֗ים מֵרִ֥ים קָלֽוֹן׃ פ ‬"
  }
]