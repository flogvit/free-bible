[
  {
    "bookId": 20,
    "chapterId": 22,
    "verseId": 1,
    "text": "נִבְחָ֣ר שֵׁ֭ם מֵעֹ֣שֶׁר רָ֑ב מִכֶּ֥סֶף וּ֝מִזָּהָ֗ב חֵ֣ן טֽוֹב׃ ‬"
  },
  {
    "bookId": 20,
    "chapterId": 22,
    "verseId": 2,
    "text": "עָשִׁ֣יר וָרָ֣שׁ נִפְגָּ֑שׁוּ עֹשֵׂ֖ה כֻלָּ֣ם יְהוָֽה׃ ‬"
  },
  {
    "bookId": 20,
    "chapterId": 22,
    "verseId": 3,
    "text": "עָר֤וּם ׀ רָאָ֣ה רָעָ֣ה *ויסתר **וְנִסְתָּ֑ר וּ֝פְתָיִ֗ים עָבְר֥וּ וְֽנֶעֱנָֽשׁוּ׃ ‬"
  },
  {
    "bookId": 20,
    "chapterId": 22,
    "verseId": 4,
    "text": "עֵ֣קֶב עֲ֭נָוָה יִרְאַ֣ת יְהוָ֑ה עֹ֖שֶׁר וְכָב֣וֹד וְחַיִּֽים׃ ‬"
  },
  {
    "bookId": 20,
    "chapterId": 22,
    "verseId": 5,
    "text": "צִנִּ֣ים פַּ֭חִים בְּדֶ֣רֶךְ עִקֵּ֑שׁ שׁוֹמֵ֥ר נַ֝פְשׁ֗וֹ יִרְחַ֥ק מֵהֶֽם׃ ‬"
  },
  {
    "bookId": 20,
    "chapterId": 22,
    "verseId": 6,
    "text": "חֲנֹ֣ךְ לַ֭נַּעַר עַל־פִּ֣י דַרְכּ֑וֹ גַּ֥ם כִּֽי־יַ֝זְקִ֗ין לֹֽא־יָס֥וּר מִמֶּֽנָּה׃ ‬"
  },
  {
    "bookId": 20,
    "chapterId": 22,
    "verseId": 7,
    "text": "עָ֭שִׁיר בְּרָשִׁ֣ים יִמְשׁ֑וֹל וְעֶ֥בֶד לֹ֝וֶ֗ה לְאִ֣ישׁ מַלְוֶֽה׃ ‬"
  },
  {
    "bookId": 20,
    "chapterId": 22,
    "verseId": 8,
    "text": "זוֹרֵ֣עַ עַ֭וְלָה *יקצור־**יִקְצָר־אָ֑וֶן וְשֵׁ֖בֶט עֶבְרָת֣וֹ יִכְלֶֽה׃ ‬"
  },
  {
    "bookId": 20,
    "chapterId": 22,
    "verseId": 9,
    "text": "טֽוֹב־עַ֭יִן ה֣וּא יְבֹרָ֑ךְ כִּֽי־נָתַ֖ן מִלַּחְמ֣וֹ לַדָּֽל׃ ‬"
  },
  {
    "bookId": 20,
    "chapterId": 22,
    "verseId": 10,
    "text": "גָּ֣רֵֽשׁ לֵ֭ץ וְיֵצֵ֣א מָד֑וֹן וְ֝יִשְׁבֹּ֗ת דִּ֣ין וְקָלֽוֹן׃ ‬"
  },
  {
    "bookId": 20,
    "chapterId": 22,
    "verseId": 11,
    "text": "אֹהֵ֥ב *טהור־**טְהָר־לֵ֑ב חֵ֥ן שְׂ֝פָתָ֗יו רֵעֵ֥הוּ מֶֽלֶךְ׃ ‬"
  },
  {
    "bookId": 20,
    "chapterId": 22,
    "verseId": 12,
    "text": "עֵינֵ֣י יְ֭הוָה נָ֣צְרוּ דָ֑עַת וַ֝יְסַלֵּ֗ף דִּבְרֵ֥י בֹגֵֽד׃ ‬"
  },
  {
    "bookId": 20,
    "chapterId": 22,
    "verseId": 13,
    "text": "אָמַ֣ר עָ֭צֵל אֲרִ֣י בַח֑וּץ בְּת֥וֹךְ רְ֝חֹב֗וֹת אֵֽרָצֵֽחַ׃ ‬"
  },
  {
    "bookId": 20,
    "chapterId": 22,
    "verseId": 14,
    "text": "שׁוּחָ֣ה עֲ֭מֻקָּה פִּ֣י זָר֑וֹת זְע֥וּם יְ֝הוָ֗ה *יפול־**יִפָּל־שָֽׁם׃ ‬"
  },
  {
    "bookId": 20,
    "chapterId": 22,
    "verseId": 15,
    "text": "אִ֭וֶּלֶת קְשׁוּרָ֣ה בְלֶב־נָ֑עַר שֵׁ֥בֶט מ֝וּסָ֗ר יַרְחִיקֶ֥נָּה מִמֶּֽנּוּ׃ ‬"
  },
  {
    "bookId": 20,
    "chapterId": 22,
    "verseId": 16,
    "text": "עֹ֣שֵֽׁק דָּ֭ל לְהַרְבּ֣וֹת ל֑וֹ נֹתֵ֥ן לְ֝עָשִׁ֗יר אַךְ־לְמַחְסֽוֹר׃ ‬"
  },
  {
    "bookId": 20,
    "chapterId": 22,
    "verseId": 17,
    "text": "הַ֥ט אָזְנְךָ֗ וּ֭שְׁמַע דִּבְרֵ֣י חֲכָמִ֑ים וְ֝לִבְּךָ֗ תָּשִׁ֥ית לְדַעְתִּֽי׃ ‬"
  },
  {
    "bookId": 20,
    "chapterId": 22,
    "verseId": 18,
    "text": "כִּֽי־נָ֭עִים כִּֽי־תִשְׁמְרֵ֣ם בְּבִטְנֶ֑ךָ יִכֹּ֥נוּ יַ֝חְדָּ֗ו עַל־שְׂפָתֶֽיךָ׃ ‬"
  },
  {
    "bookId": 20,
    "chapterId": 22,
    "verseId": 19,
    "text": "לִהְי֣וֹת בַּ֭יהוָה מִבְטַחֶ֑ךָ הוֹדַעְתִּ֖יךָ הַיּ֣וֹם אַף־אָֽתָּה׃ ‬"
  },
  {
    "bookId": 20,
    "chapterId": 22,
    "verseId": 20,
    "text": "הֲלֹ֤א כָתַ֣בְתִּי לְ֭ךָ *שלשום **שָׁלִישִׁ֑ים בְּמ֖וֹעֵצֹ֣ת וָדָֽעַת׃ ‬"
  },
  {
    "bookId": 20,
    "chapterId": 22,
    "verseId": 21,
    "text": "לְהוֹדִֽיעֲךָ֗ קֹ֭שְׁטְ אִמְרֵ֣י אֱמֶ֑ת לְהָשִׁ֥יב אֲמָרִ֥ים אֱ֝מֶ֗ת לְשֹׁלְחֶֽיךָ׃ פ ‬"
  },
  {
    "bookId": 20,
    "chapterId": 22,
    "verseId": 22,
    "text": "אַֽל־תִּגְזָל־דָּ֭ל כִּ֣י דַל־ה֑וּא וְאַל־תְּדַכֵּ֖א עָנִ֣י בַשָּֽׁעַר׃ ‬"
  },
  {
    "bookId": 20,
    "chapterId": 22,
    "verseId": 23,
    "text": "כִּֽי־יְ֭הוָה יָרִ֣יב רִיבָ֑ם וְקָבַ֖ע אֶת־קֹבְעֵיהֶ֣ם נָֽפֶשׁ׃ ‬"
  },
  {
    "bookId": 20,
    "chapterId": 22,
    "verseId": 24,
    "text": "אַל־תִּ֭תְרַע אֶת־בַּ֣עַל אָ֑ף וְאֶת־אִ֥ישׁ חֵ֝מוֹת לֹ֣א תָבֽוֹא׃ ‬"
  },
  {
    "bookId": 20,
    "chapterId": 22,
    "verseId": 25,
    "text": "פֶּן־תֶּאֱלַ֥ף *ארחתו **אֹֽרְחֹתָ֑יו וְלָקַחְתָּ֖ מוֹקֵ֣שׁ לְנַפְשֶֽׁךָ׃ ‬"
  },
  {
    "bookId": 20,
    "chapterId": 22,
    "verseId": 26,
    "text": "אַל־תְּהִ֥י בְתֹֽקְעֵי־כָ֑ף בַּ֝עֹרְבִ֗ים מַשָּׁאֽוֹת׃ ‬"
  },
  {
    "bookId": 20,
    "chapterId": 22,
    "verseId": 27,
    "text": "אִם־אֵֽין־לְךָ֥ לְשַׁלֵּ֑ם לָ֥מָּה יִקַּ֥ח מִ֝שְׁכָּבְךָ֗ מִתַּחְתֶּֽיךָ׃ ‬"
  },
  {
    "bookId": 20,
    "chapterId": 22,
    "verseId": 28,
    "text": "אַל־תַּ֭סֵּג גְּב֣וּל עוֹלָ֑ם אֲשֶׁ֖ר עָשׂ֣וּ אֲבוֹתֶֽיךָ׃ ‬"
  },
  {
    "bookId": 20,
    "chapterId": 22,
    "verseId": 29,
    "text": "חָזִ֡יתָ אִ֤ישׁ ׀ מָ֘הִ֤יר בִּמְלַאכְתּ֗וֹ לִֽפְנֵֽי־מְלָכִ֥ים יִתְיַצָּ֑ב בַּל־יִ֝תְיַצֵּב לִפְנֵ֥י חֲשֻׁכִּֽים׃ פ ‬"
  }
]