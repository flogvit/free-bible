[
  {
    "bookId": 20,
    "chapterId": 6,
    "verseId": 1,
    "text": "בְּ֭נִי אִם־עָרַ֣בְתָּ לְרֵעֶ֑ךָ תָּקַ֖עְתָּ לַזָּ֣ר כַּפֶּֽיךָ׃ ‬"
  },
  {
    "bookId": 20,
    "chapterId": 6,
    "verseId": 2,
    "text": "נוֹקַ֥שְׁתָּ בְאִמְרֵי־פִ֑יךָ נִ֝לְכַּ֗דְתָּ בְּאִמְרֵי־פִֽיךָ׃ ‬"
  },
  {
    "bookId": 20,
    "chapterId": 6,
    "verseId": 3,
    "text": "עֲשֵׂ֨ה זֹ֥את אֵפ֪וֹא ׀ בְּנִ֡י וְֽהִנָּצֵ֗ל כִּ֘י בָ֤אתָ בְכַף־רֵעֶ֑ךָ לֵ֥ךְ הִ֝תְרַפֵּ֗ס וּרְהַ֥ב רֵעֶֽיךָ׃ ‬"
  },
  {
    "bookId": 20,
    "chapterId": 6,
    "verseId": 4,
    "text": "אַל־תִּתֵּ֣ן שֵׁנָ֣ה לְעֵינֶ֑יךָ וּ֝תְנוּמָ֗ה לְעַפְעַפֶּֽיךָ׃ ‬"
  },
  {
    "bookId": 20,
    "chapterId": 6,
    "verseId": 5,
    "text": "הִ֭נָּצֵל כִּצְבִ֣י מִיָּ֑ד וּ֝כְצִפּ֗וֹר מִיַּ֥ד יָקֽוּשׁ׃ פ ‬"
  },
  {
    "bookId": 20,
    "chapterId": 6,
    "verseId": 6,
    "text": "לֵֽךְ־אֶל־נְמָלָ֥ה עָצֵ֑ל רְאֵ֖ה דְרָכֶ֣יהָ וַחֲכָֽם׃ ‬"
  },
  {
    "bookId": 20,
    "chapterId": 6,
    "verseId": 7,
    "text": "אֲשֶׁ֖ר אֵֽין־לָ֥הּ קָצִ֗ין שֹׁטֵ֥ר וּמֹשֵֽׁל׃ ‬"
  },
  {
    "bookId": 20,
    "chapterId": 6,
    "verseId": 8,
    "text": "תָּכִ֣ין בַּקַּ֣יִץ לַחְמָ֑הּ אָגְרָ֥ה בַ֝קָּצִ֗יר מַאֲכָלָֽהּ׃ ‬"
  },
  {
    "bookId": 20,
    "chapterId": 6,
    "verseId": 9,
    "text": "עַד־מָתַ֖י עָצֵ֥ל ׀ תִּשְׁכָּ֑ב מָ֝תַ֗י תָּק֥וּם מִשְּׁנָתֶֽךָ׃ ‬"
  },
  {
    "bookId": 20,
    "chapterId": 6,
    "verseId": 10,
    "text": "מְעַ֣ט שֵׁ֭נוֹת מְעַ֣ט תְּנוּמ֑וֹת מְעַ֓ט ׀ חִבֻּ֖ק יָדַ֣יִם לִשְׁכָּֽב׃ ‬"
  },
  {
    "bookId": 20,
    "chapterId": 6,
    "verseId": 11,
    "text": "וּבָֽא־כִמְהַלֵּ֥ךְ רֵאשֶׁ֑ךָ וּ֝מַחְסֹֽרְךָ֗ כְּאִ֣ישׁ מָגֵֽן׃ פ ‬"
  },
  {
    "bookId": 20,
    "chapterId": 6,
    "verseId": 12,
    "text": "אָדָ֣ם בְּ֭לִיַּעַל אִ֣ישׁ אָ֑וֶן ה֝וֹלֵ֗ךְ עִקְּשׁ֥וּת פֶּֽה׃ ‬"
  },
  {
    "bookId": 20,
    "chapterId": 6,
    "verseId": 13,
    "text": "קֹרֵ֣ץ בְּ֭עֵינָו מֹלֵ֣ל בְּרַגְלָ֑ו מֹ֝רֶ֗ה בְּאֶצְבְּעֹתָֽיו׃ ‬"
  },
  {
    "bookId": 20,
    "chapterId": 6,
    "verseId": 14,
    "text": "תַּֽהְפֻּכ֨וֹת ׀ בְּלִבּ֗וֹ חֹרֵ֣שׁ רָ֣ע בְּכָל־עֵ֑ת *מדנים **מִדְיָנִ֥ים יְשַׁלֵּֽחַ׃ ‬"
  },
  {
    "bookId": 20,
    "chapterId": 6,
    "verseId": 15,
    "text": "עַל־כֵּ֗ן פִּ֭תְאֹם יָב֣וֹא אֵיד֑וֹ פֶּ֥תַע יִ֝שָּׁבֵ֗ר וְאֵ֣ין מַרְפֵּֽא׃ פ ‬"
  },
  {
    "bookId": 20,
    "chapterId": 6,
    "verseId": 16,
    "text": "שֶׁשׁ־הֵ֭נָּה שָׂנֵ֣א יְהוָ֑ה וְ֝שֶׁ֗בַע *תועבות **תּוֹעֲבַ֥ת נַפְשֽׁוֹ׃ ‬"
  },
  {
    "bookId": 20,
    "chapterId": 6,
    "verseId": 17,
    "text": "עֵינַ֣יִם רָ֭מוֹת לְשׁ֣וֹן שָׁ֑קֶר וְ֝יָדַ֗יִם שֹׁפְכ֥וֹת דָּם־נָקִֽי׃ ‬"
  },
  {
    "bookId": 20,
    "chapterId": 6,
    "verseId": 18,
    "text": "לֵ֗ב חֹ֭רֵשׁ מַחְשְׁב֣וֹת אָ֑וֶן רַגְלַ֥יִם מְ֝מַהֲר֗וֹת לָר֥וּץ לָֽרָעָה׃ ‬"
  },
  {
    "bookId": 20,
    "chapterId": 6,
    "verseId": 19,
    "text": "יָפִ֣יחַ כְּ֭זָבִים עֵ֣ד שָׁ֑קֶר וּמְשַׁלֵּ֥חַ מְ֝דָנִ֗ים בֵּ֣ין אַחִֽים׃ פ ‬"
  },
  {
    "bookId": 20,
    "chapterId": 6,
    "verseId": 20,
    "text": "נְצֹ֣ר בְּ֭נִי מִצְוַ֣ת אָבִ֑יךָ וְאַל־תִּ֝טֹּ֗שׁ תּוֹרַ֥ת אִמֶּֽךָ׃ ‬"
  },
  {
    "bookId": 20,
    "chapterId": 6,
    "verseId": 21,
    "text": "קָשְׁרֵ֣ם עַל־לִבְּךָ֣ תָמִ֑יד עָ֝נְדֵ֗ם עַל־גַּרְגְּרֹתֶֽךָ׃ ‬"
  },
  {
    "bookId": 20,
    "chapterId": 6,
    "verseId": 22,
    "text": "בְּהִתְהַלֶּכְךָ֨ ׀ תַּנְחֶ֬ה אֹתָ֗ךְ בְּֽ֭שָׁכְבְּךָ תִּשְׁמֹ֣ר עָלֶ֑יךָ וַ֝הֲקִיצ֗וֹתָ הִ֣יא תְשִׂיחֶֽךָ׃ ‬"
  },
  {
    "bookId": 20,
    "chapterId": 6,
    "verseId": 23,
    "text": "כִּ֤י נֵ֣ר מִ֭צְוָה וְת֣וֹרָה א֑וֹר וְדֶ֥רֶךְ חַ֝יִּ֗ים תּוֹכְח֥וֹת מוּסָֽר׃ ‬"
  },
  {
    "bookId": 20,
    "chapterId": 6,
    "verseId": 24,
    "text": "לִ֭שְׁמָרְךָ מֵאֵ֣שֶׁת רָ֑ע מֵֽ֝חֶלְקַ֗ת לָשׁ֥וֹן נָכְרִיָּֽה׃ ‬"
  },
  {
    "bookId": 20,
    "chapterId": 6,
    "verseId": 25,
    "text": "אַל־תַּחְמֹ֣ד יָ֭פְיָהּ בִּלְבָבֶ֑ךָ וְאַל־תִּ֝קָּֽחֲךָ֗ בְּעַפְעַפֶּֽיהָ׃ ‬"
  },
  {
    "bookId": 20,
    "chapterId": 6,
    "verseId": 26,
    "text": "כִּ֤י בְעַד־אִשָּׁ֥ה זוֹנָ֗ה עַֽד־כִּכַּ֫ר לָ֥חֶם וְאֵ֥שֶׁת אִ֑ישׁ נֶ֖פֶשׁ יְקָרָ֣ה תָצֽוּד׃ פ ‬"
  },
  {
    "bookId": 20,
    "chapterId": 6,
    "verseId": 27,
    "text": "הֲיַחְתֶּ֤ה אִ֓ישׁ אֵ֬שׁ בְּחֵיק֑וֹ וּ֝בְגָדָ֗יו לֹ֣א תִשָּׂרַֽפְנָה׃ ‬"
  },
  {
    "bookId": 20,
    "chapterId": 6,
    "verseId": 28,
    "text": "אִם־יְהַלֵּ֣ךְ אִ֭ישׁ עַל־הַגֶּחָלִ֑ים וְ֝רַגְלָ֗יו לֹ֣א תִכָּוֶֽינָה׃ ‬"
  },
  {
    "bookId": 20,
    "chapterId": 6,
    "verseId": 29,
    "text": "כֵּ֗ן הַ֭בָּא אֶל־אֵ֣שֶׁת רֵעֵ֑הוּ לֹ֥א יִ֝נָּקֶ֗ה כָּֽל־הַנֹּגֵ֥עַ בָּֽהּ׃ ‬"
  },
  {
    "bookId": 20,
    "chapterId": 6,
    "verseId": 30,
    "text": "לֹא־יָב֣וּזוּ לַ֭גַּנָּב כִּ֣י יִגְנ֑וֹב לְמַלֵּ֥א נַ֝פְשׁ֗וֹ כִּ֣י יִרְעָֽב׃ ‬"
  },
  {
    "bookId": 20,
    "chapterId": 6,
    "verseId": 31,
    "text": "וְ֭נִמְצָא יְשַׁלֵּ֣ם שִׁבְעָתָ֑יִם אֶת־כָּל־ה֖וֹן בֵּית֣וֹ יִתֵּֽן׃ ‬"
  },
  {
    "bookId": 20,
    "chapterId": 6,
    "verseId": 32,
    "text": "נֹאֵ֣ף אִשָּׁ֣ה חֲסַר־לֵ֑ב מַֽשְׁחִ֥ית נַ֝פְשׁ֗וֹ ה֣וּא יַעֲשֶֽׂנָּה׃ ‬"
  },
  {
    "bookId": 20,
    "chapterId": 6,
    "verseId": 33,
    "text": "נֶֽגַע־וְקָל֥וֹן יִמְצָ֑א וְ֝חֶרְפָּת֗וֹ לֹ֣א תִמָּחֶֽה׃ ‬"
  },
  {
    "bookId": 20,
    "chapterId": 6,
    "verseId": 34,
    "text": "כִּֽי־קִנְאָ֥ה חֲמַת־גָּ֑בֶר וְלֹֽא־יַ֝חְמ֗וֹל בְּי֣וֹם נָקָֽם׃ ‬"
  },
  {
    "bookId": 20,
    "chapterId": 6,
    "verseId": 35,
    "text": "לֹא־יִ֭שָּׂא פְּנֵ֣י כָל־כֹּ֑פֶר וְלֹֽא־יֹ֝אבֶ֗ה כִּ֣י תַרְבֶּה־שֹֽׁ‪[t]‬חַד׃ פ ‬"
  }
]