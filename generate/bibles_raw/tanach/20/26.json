[
  {
    "bookId": 20,
    "chapterId": 26,
    "verseId": 1,
    "text": "כַּשֶּׁ֤לֶג ׀ בַּקַּ֗יִץ וְכַמָּטָ֥ר בַּקָּצִ֑יר כֵּ֤ן לֹא־נָאוֶ֖ה לִכְסִ֣יל כָּבֽוֹד׃ ‬"
  },
  {
    "bookId": 20,
    "chapterId": 26,
    "verseId": 2,
    "text": "כַּצִּפּ֣וֹר לָ֭נוּד כַּדְּר֣וֹר לָע֑וּף כֵּ֥ן קִֽלְלַ֥ת חִ֝נָּ֗ם *לא **ל֣וֹ תָבֹֽא׃ ‬"
  },
  {
    "bookId": 20,
    "chapterId": 26,
    "verseId": 3,
    "text": "שׁ֣וֹט לַ֭סּוּס מֶ֣תֶג לַחֲמ֑וֹר וְ֝שֵׁ֗בֶט לְגֵ֣ו כְּסִילִֽים׃ ‬"
  },
  {
    "bookId": 20,
    "chapterId": 26,
    "verseId": 4,
    "text": "אַל־תַּ֣עַן כְּ֭סִיל כְּאִוַּלְתּ֑וֹ פֶּֽן־תִּשְׁוֶה־לּ֥וֹ גַם־אָֽתָּה׃ ‬"
  },
  {
    "bookId": 20,
    "chapterId": 26,
    "verseId": 5,
    "text": "עֲנֵ֣ה כְ֭סִיל כְּאִוַּלְתּ֑וֹ פֶּן־יִהְיֶ֖ה חָכָ֣ם בְּעֵינָֽיו׃ ‬"
  },
  {
    "bookId": 20,
    "chapterId": 26,
    "verseId": 6,
    "text": "מְקַצֶּ֣ה רַ֭גְלַיִם חָמָ֣ס שֹׁתֶ֑ה שֹׁלֵ֖חַ דְּבָרִ֣ים בְּיַד־כְּסִֽיל׃ ‬"
  },
  {
    "bookId": 20,
    "chapterId": 26,
    "verseId": 7,
    "text": "דַּלְי֣וּ שֹׁ֭קַיִם מִפִּסֵּ֑חַ וּ֝מָשָׁ֗ל בְּפִ֣י כְסִילִֽים׃ ‬"
  },
  {
    "bookId": 20,
    "chapterId": 26,
    "verseId": 8,
    "text": "כִּצְר֣וֹר אֶ֭בֶן בְּמַרְגֵּמָ֑ה כֵּן־נוֹתֵ֖ן לִכְסִ֣יל כָּבֽוֹד׃ ‬"
  },
  {
    "bookId": 20,
    "chapterId": 26,
    "verseId": 9,
    "text": "ח֭וֹחַ עָלָ֣ה בְיַד־שִׁכּ֑וֹר וּ֝מָשָׁ֗ל בְּפִ֣י כְסִילִֽים׃ ‬"
  },
  {
    "bookId": 20,
    "chapterId": 26,
    "verseId": 10,
    "text": "רַ֥ב מְחֽוֹלֵֽל־כֹּ֑ל וְשֹׂכֵ֥ר כְּ֝סִ֗יל וְשֹׂכֵ֥ר עֹבְרִֽים׃ ‬"
  },
  {
    "bookId": 20,
    "chapterId": 26,
    "verseId": 11,
    "text": "כְּ֭כֶלֶב שָׁ֣ב עַל־קֵא֑וֹ כְּ֝סִ֗יל שׁוֹנֶ֥ה בְאִוַּלְתּֽוֹ׃ ‬"
  },
  {
    "bookId": 20,
    "chapterId": 26,
    "verseId": 12,
    "text": "רָאִ֗יתָ אִ֭ישׁ חָכָ֣ם בְּעֵינָ֑יו תִּקְוָ֖ה לִכְסִ֣יל מִמֶּֽנּוּ׃ ‬"
  },
  {
    "bookId": 20,
    "chapterId": 26,
    "verseId": 13,
    "text": "אָמַ֣ר עָ֭צֵל שַׁ֣חַל בַּדָּ֑רֶךְ אֲ֝רִ֗י בֵּ֣ין הָרְחֹבֽוֹת׃ ‬"
  },
  {
    "bookId": 20,
    "chapterId": 26,
    "verseId": 14,
    "text": "הַ֭דֶּלֶת תִּסּ֣וֹב עַל־צִירָ֑הּ וְ֝עָצֵ֗ל עַל־מִטָּתֽוֹ׃ ‬"
  },
  {
    "bookId": 20,
    "chapterId": 26,
    "verseId": 15,
    "text": "טָ֘מַ֤ן עָצֵ֣ל יָ֭דוֹ בַּצַּלָּ֑חַת נִ֝לְאָ֗ה לַֽהֲשִׁיבָ֥הּ אֶל־פִּֽיו׃ ‬"
  },
  {
    "bookId": 20,
    "chapterId": 26,
    "verseId": 16,
    "text": "חָכָ֣ם עָצֵ֣ל בְּעֵינָ֑יו מִ֝שִּׁבְעָ֗ה מְשִׁ֣יבֵי טָֽעַם׃ ‬"
  },
  {
    "bookId": 20,
    "chapterId": 26,
    "verseId": 17,
    "text": "מַחֲזִ֥יק בְּאָזְנֵי־כָ֑לֶב עֹבֵ֥ר מִ֝תְעַבֵּ֗ר עַל־רִ֥יב לֹּֽא־לֽוֹ׃ ‬"
  },
  {
    "bookId": 20,
    "chapterId": 26,
    "verseId": 18,
    "text": "כְּֽ֭מִתְלַהְלֵהַּ הַיֹּרֶ֥ה זִקִּ֗ים חִצִּ֥ים וָמָֽוֶת׃ ‬"
  },
  {
    "bookId": 20,
    "chapterId": 26,
    "verseId": 19,
    "text": "כֵּֽן־אִ֭ישׁ רִמָּ֣ה אֶת־רֵעֵ֑הוּ וְ֝אָמַ֗ר הֲ‍ֽלֹא־מְשַׂחֵ֥ק אָֽנִי׃ ‬"
  },
  {
    "bookId": 20,
    "chapterId": 26,
    "verseId": 20,
    "text": "בְּאֶ֣פֶס עֵ֭צִים תִּכְבֶּה־אֵ֑שׁ וּבְאֵ֥ין נִ֝רְגָּ֗ן יִשְׁתֹּ֥ק מָדֽוֹן׃ ‬"
  },
  {
    "bookId": 20,
    "chapterId": 26,
    "verseId": 21,
    "text": "פֶּחָ֣ם לְ֭גֶחָלִים וְעֵצִ֣ים לְאֵ֑שׁ וְאִ֥ישׁ *מדונים **מִ֝דְיָנִ֗ים לְחַרְחַר־רִֽיב׃ פ ‬"
  },
  {
    "bookId": 20,
    "chapterId": 26,
    "verseId": 22,
    "text": "דִּבְרֵ֣י נִ֭רְגָּן כְּמִֽתְלַהֲמִ֑ים וְ֝הֵ֗ם יָרְד֥וּ חַדְרֵי־בָֽטֶן׃ ‬"
  },
  {
    "bookId": 20,
    "chapterId": 26,
    "verseId": 23,
    "text": "כֶּ֣סֶף סִ֭יגִים מְצֻפֶּ֣ה עַל־חָ֑רֶשׂ שְׂפָתַ֖יִם דֹּלְקִ֣ים וְלֶב־רָֽע׃ ‬"
  },
  {
    "bookId": 20,
    "chapterId": 26,
    "verseId": 24,
    "text": "*בשפתו **בִּ֭שְׂפָתָיו יִנָּכֵ֣ר שׂוֹנֵ֑א וּ֝בְקִרְבּ֗וֹ יָשִׁ֥ית מִרְמָֽה׃ ‬"
  },
  {
    "bookId": 20,
    "chapterId": 26,
    "verseId": 25,
    "text": "כִּֽי־יְחַנֵּ֣ן ק֭וֹלוֹ אַל־תַּֽאֲמֶן־בּ֑וֹ כִּ֤י שֶׁ֖בַע תּוֹעֵב֣וֹת בְּלִבּֽוֹ׃ ‬"
  },
  {
    "bookId": 20,
    "chapterId": 26,
    "verseId": 26,
    "text": "תִּכַּסֶּ֣ה שִׂ֭נְאָה בְּמַשָּׁא֑וֹן תִּגָּלֶ֖ה רָעָת֣וֹ בְקָהָֽל׃ ‬"
  },
  {
    "bookId": 20,
    "chapterId": 26,
    "verseId": 27,
    "text": "כֹּֽרֶה־שַּׁ֭חַת בָּ֣הּ יִפֹּ֑ל וְגֹ֥לֵ֥ל אֶ֝בֶן אֵלָ֥יו תָּשֽׁוּב׃ ‬"
  },
  {
    "bookId": 20,
    "chapterId": 26,
    "verseId": 28,
    "text": "לְֽשׁוֹן־שֶׁ֭קֶר יִשְׂנָ֣א דַכָּ֑יו וּפֶ֥ה חָ֝לָ֗ק יַעֲשֶׂ֥ה מִדְחֶֽה׃ ‬"
  }
]