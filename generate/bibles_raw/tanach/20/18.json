[
  {
    "bookId": 20,
    "chapterId": 18,
    "verseId": 1,
    "text": "לְֽ֭תַאֲוָה יְבַקֵּ֣שׁ נִפְרָ֑ד בְּכָל־תּ֝וּשִׁיָּ֗ה יִתְגַּלָּֽע׃ ‬"
  },
  {
    "bookId": 20,
    "chapterId": 18,
    "verseId": 2,
    "text": "לֹֽא־יַחְפֹּ֣ץ כְּ֭סִיל בִּתְבוּנָ֑ה כִּ֝֗י אִֽם־בְּהִתְגַּלּ֥וֹת לִבּֽוֹ׃ ‬"
  },
  {
    "bookId": 20,
    "chapterId": 18,
    "verseId": 3,
    "text": "בְּֽבוֹא־רָ֭שָׁע בָּ֣א גַם־בּ֑וּז וְֽעִם־קָל֥וֹן חֶרְפָּֽה׃ ‬"
  },
  {
    "bookId": 20,
    "chapterId": 18,
    "verseId": 4,
    "text": "מַ֣יִם עֲ֭מֻקִּים דִּבְרֵ֣י פִי־אִ֑ישׁ נַ֥חַל נֹ֝בֵ֗עַ מְק֣וֹר חָכְמָֽה׃ ‬"
  },
  {
    "bookId": 20,
    "chapterId": 18,
    "verseId": 5,
    "text": "שְׂאֵ֣ת פְּנֵי־רָשָׁ֣ע לֹא־ט֑וֹב לְהַטּ֥וֹת צַ֝דִּ֗יק בַּמִּשְׁפָּֽט׃ ‬"
  },
  {
    "bookId": 20,
    "chapterId": 18,
    "verseId": 6,
    "text": "שִׂפְתֵ֣י כְ֭סִיל יָבֹ֣אֽוּ בְרִ֑יב וּ֝פִ֗יו לְֽמַהֲלֻמ֥וֹת יִקְרָֽא׃ ‬"
  },
  {
    "bookId": 20,
    "chapterId": 18,
    "verseId": 7,
    "text": "פִּֽי־כְ֭סִיל מְחִתָּה־ל֑וֹ וּ֝שְׂפָתָ֗יו מוֹקֵ֥שׁ נַפְשֽׁוֹ׃ ‬"
  },
  {
    "bookId": 20,
    "chapterId": 18,
    "verseId": 8,
    "text": "דִּבְרֵ֣י נִ֭רְגָּן כְּמִֽתְלַהֲמִ֑ים וְ֝הֵ֗ם יָרְד֥וּ חַדְרֵי־בָֽטֶן׃ ‬"
  },
  {
    "bookId": 20,
    "chapterId": 18,
    "verseId": 9,
    "text": "גַּ֭ם מִתְרַפֶּ֣ה בִמְלַאכְתּ֑וֹ אָ֥ח ה֝֗וּא לְבַ֣עַל מַשְׁחִֽית׃ ‬"
  },
  {
    "bookId": 20,
    "chapterId": 18,
    "verseId": 10,
    "text": "מִגְדַּל־עֹ֭ז שֵׁ֣ם יְהוָ֑ה בּֽוֹ־יָר֖וּץ צַדִּ֣יק וְנִשְׂגָּֽב׃ ‬"
  },
  {
    "bookId": 20,
    "chapterId": 18,
    "verseId": 11,
    "text": "ה֣וֹן עָ֭שִׁיר קִרְיַ֣ת עֻזּ֑וֹ וּכְחוֹמָ֥ה נִ֝שְׂגָּבָ֗ה בְּמַשְׂכִּיתֽוֹ׃ ‬"
  },
  {
    "bookId": 20,
    "chapterId": 18,
    "verseId": 12,
    "text": "לִפְנֵי־שֶׁ֭בֶר יִגְבַּ֣הּ לֵב־אִ֑ישׁ וְלִפְנֵ֖י כָב֣וֹד עֲנָוֽ͏ָה׃ ‬"
  },
  {
    "bookId": 20,
    "chapterId": 18,
    "verseId": 13,
    "text": "מֵשִׁ֣יב דָּ֭בָר בְּטֶ֣רֶם יִשְׁמָ֑ע אִוֶּ֥לֶת הִיא־ל֝֗וֹ וּכְלִמָּֽה׃ ‬"
  },
  {
    "bookId": 20,
    "chapterId": 18,
    "verseId": 14,
    "text": "רֽוּחַ־אִ֭ישׁ יְכַלְכֵּ֣ל מַחֲלֵ֑הוּ וְר֥וּחַ נְ֝כֵאָ֗ה מִ֣י יִשָּׂאֶֽנָּה׃ ‬"
  },
  {
    "bookId": 20,
    "chapterId": 18,
    "verseId": 15,
    "text": "לֵ֣ב נָ֭בוֹן יִקְנֶה־דָּ֑עַת וְאֹ֥זֶן חֲ֝כָמִ֗ים תְּבַקֶּשׁ־דָּֽעַת׃ ‬"
  },
  {
    "bookId": 20,
    "chapterId": 18,
    "verseId": 16,
    "text": "מַתָּ֣ן אָ֭דָם יַרְחִ֣יב ל֑וֹ וְלִפְנֵ֖י גְדֹלִ֣ים יַנְחֶֽנּוּ׃ ‬"
  },
  {
    "bookId": 20,
    "chapterId": 18,
    "verseId": 17,
    "text": "צַדִּ֣יק הָרִאשׁ֣וֹן בְּרִיב֑וֹ *יבא־**וּבָֽא־רֵ֝עֵ֗הוּ וַחֲקָרֽוֹ׃ ‬"
  },
  {
    "bookId": 20,
    "chapterId": 18,
    "verseId": 18,
    "text": "מִ֭דְיָנִים יַשְׁבִּ֣ית הַגּוֹרָ֑ל וּבֵ֖ין עֲצוּמִ֣ים יַפְרִֽיד׃ ‬"
  },
  {
    "bookId": 20,
    "chapterId": 18,
    "verseId": 19,
    "text": "אָ֗ח נִפְשָׁ֥ע מִקִּרְיַת־עֹ֑ז *ומדונים **וּ֝מִדְיָנִ֗ים כִּבְרִ֥יחַ אַרְמֽוֹן׃ ‬"
  },
  {
    "bookId": 20,
    "chapterId": 18,
    "verseId": 20,
    "text": "מִפְּרִ֣י פִי־אִ֭ישׁ תִּשְׂבַּ֣ע בִּטְנ֑וֹ תְּבוּאַ֖ת שְׂפָתָ֣יו יִשְׂבָּֽע׃ ‬"
  },
  {
    "bookId": 20,
    "chapterId": 18,
    "verseId": 21,
    "text": "מָ֣וֶת וְ֭חַיִּים בְּיַד־לָשׁ֑וֹן וְ֝אֹהֲבֶ֗יהָ יֹאכַ֥ל פִּרְיָֽהּ׃ ‬"
  },
  {
    "bookId": 20,
    "chapterId": 18,
    "verseId": 22,
    "text": "מָצָ֣א אִ֭שָּׁה מָ֣צָא ט֑וֹב וַיָּ֥פֶק רָ֝צ֗וֹן מֵיְהוָֽה׃ ‬"
  },
  {
    "bookId": 20,
    "chapterId": 18,
    "verseId": 23,
    "text": "תַּחֲנוּנִ֥ים יְדַבֶּר־רָ֑שׁ וְ֝עָשִׁ֗יר יַעֲנֶ֥ה עַזּֽוֹת׃ ‬"
  },
  {
    "bookId": 20,
    "chapterId": 18,
    "verseId": 24,
    "text": "אִ֣ישׁ רֵ֭עִים לְהִתְרֹעֵ֑עַ וְיֵ֥שׁ אֹ֝הֵ֗ב דָּבֵ֥ק מֵאָֽח׃ ‬"
  }
]