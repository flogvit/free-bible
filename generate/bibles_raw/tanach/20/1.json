[
  {
    "bookId": 20,
    "chapterId": 1,
    "verseId": 1,
    "text": "מִ֭שְׁלֵי שְׁלֹמֹ֣ה בֶן־דָּוִ֑ד מֶ֝֗לֶךְ יִשְׂרָאֵֽל׃ ‬"
  },
  {
    "bookId": 20,
    "chapterId": 1,
    "verseId": 2,
    "text": "לָדַ֣עַת חָכְמָ֣ה וּמוּסָ֑ר לְ֝הָבִ֗ין אִמְרֵ֥י בִינָֽה׃ ‬"
  },
  {
    "bookId": 20,
    "chapterId": 1,
    "verseId": 3,
    "text": "לָ֭קַחַת מוּסַ֣ר הַשְׂכֵּ֑ל צֶ֥דֶק וּ֝מִשְׁפָּ֗ט וּמֵישָׁרִֽים׃ ‬"
  },
  {
    "bookId": 20,
    "chapterId": 1,
    "verseId": 4,
    "text": "לָתֵ֣ת לִפְתָאיִ֣ם עָרְמָ֑ה לְ֝נַ֗עַר דַּ֣עַת וּמְזִמָּֽה׃ ‬"
  },
  {
    "bookId": 20,
    "chapterId": 1,
    "verseId": 5,
    "text": "יִשְׁמַ֣ע חָ֭כָם וְי֣וֹסֶף לֶ֑קַח וְ֝נָב֗וֹן תַּחְבֻּל֥וֹת יִקְנֶֽה׃ ‬"
  },
  {
    "bookId": 20,
    "chapterId": 1,
    "verseId": 6,
    "text": "לְהָבִ֣ין מָ֭שָׁל וּמְלִיצָ֑ה דִּבְרֵ֥י חֲ֝כָמִ֗ים וְחִידֹתָֽם׃ ‬"
  },
  {
    "bookId": 20,
    "chapterId": 1,
    "verseId": 7,
    "text": "יִרְאַ֣ת יְ֭הוָה רֵאשִׁ֣ית דָּ֑עַת חָכְמָ֥ה וּ֝מוּסָ֗ר אֱוִילִ֥ים בָּֽזוּ׃ פ ‬"
  },
  {
    "bookId": 20,
    "chapterId": 1,
    "verseId": 8,
    "text": "שְׁמַ֣ע בְּ֭נִי מוּסַ֣ר אָבִ֑יךָ וְאַל־תִּ֝טֹּ֗שׁ תּוֹרַ֥ת אִמֶּֽךָ׃ ‬"
  },
  {
    "bookId": 20,
    "chapterId": 1,
    "verseId": 9,
    "text": "כִּ֤י ׀ לִוְיַ֤ת חֵ֓ן הֵ֬ם לְרֹאשֶׁ֑ךָ וַ֝עֲנָקִ֗ים לְגַרְגְּרֹתֶֽיךָ׃ ‬"
  },
  {
    "bookId": 20,
    "chapterId": 1,
    "verseId": 10,
    "text": "בְּנִ֡י אִם־יְפַתּ֥וּךָ חַ֝טָּאִ֗ים אַל־תֹּבֵֽא׃ ‬"
  },
  {
    "bookId": 20,
    "chapterId": 1,
    "verseId": 11,
    "text": "אִם־יֹאמְרוּ֮ לְכָ֢ה אִ֫תָּ֥נוּ נֶאֶרְבָ֥ה לְדָ֑ם נִצְפְּנָ֖ה לְנָקִ֣י חִנָּֽם׃ ‬"
  },
  {
    "bookId": 20,
    "chapterId": 1,
    "verseId": 12,
    "text": "נִ֭בְלָעֵם כִּשְׁא֣וֹל חַיִּ֑ים וּ֝תְמִימִ֗ים כְּי֣וֹרְדֵי בֽוֹר׃ ‬"
  },
  {
    "bookId": 20,
    "chapterId": 1,
    "verseId": 13,
    "text": "כָּל־ה֣וֹן יָקָ֣ר נִמְצָ֑א נְמַלֵּ֖א בָתֵּ֣ינוּ שָׁלָֽל׃ ‬"
  },
  {
    "bookId": 20,
    "chapterId": 1,
    "verseId": 14,
    "text": "גּ֭וֹרָ֣לְךָ תַּפִּ֣יל בְּתוֹכֵ֑נוּ כִּ֥יס אֶ֝חָ֗ד יִהְיֶ֥ה לְכֻלָּֽנוּ׃ ‬"
  },
  {
    "bookId": 20,
    "chapterId": 1,
    "verseId": 15,
    "text": "בְּנִ֗י אַל־תֵּלֵ֣ךְ בְּדֶ֣רֶךְ אִתָּ֑ם מְנַ֥ע רַ֝גְלְךָ֗ מִנְּתִיבָתָֽם׃ ‬"
  },
  {
    "bookId": 20,
    "chapterId": 1,
    "verseId": 16,
    "text": "כִּ֣י רַ֭גְלֵיהֶם לָרַ֣ע יָר֑וּצוּ וִֽ֝ימַהֲר֗וּ לִשְׁפָּךְ־דָּֽם׃ ‬"
  },
  {
    "bookId": 20,
    "chapterId": 1,
    "verseId": 17,
    "text": "כִּֽי־חִ֭נָּם מְזֹרָ֣ה הָרָ֑שֶׁת בְּ֝עֵינֵ֗י כָל־בַּ֥עַל כָּנָֽף׃ ‬"
  },
  {
    "bookId": 20,
    "chapterId": 1,
    "verseId": 18,
    "text": "וְ֭הֵם לְדָמָ֣ם יֶאֱרֹ֑בוּ יִ֝צְפְּנ֗וּ לְנַפְשֹׁתָֽם׃ ‬"
  },
  {
    "bookId": 20,
    "chapterId": 1,
    "verseId": 19,
    "text": "כֵּ֗ן אָ֭רְחוֹת כָּל־בֹּ֣צֵֽעַ בָּ֑צַע אֶת־נֶ֖פֶשׁ בְּעָלָ֣יו יִקָּֽח׃ פ ‬"
  },
  {
    "bookId": 20,
    "chapterId": 1,
    "verseId": 20,
    "text": "חָ֭כְמוֹת בַּח֣וּץ תָּרֹ֑נָּה בָּ֝רְחֹב֗וֹת תִּתֵּ֥ן קוֹלָֽהּ׃ ‬"
  },
  {
    "bookId": 20,
    "chapterId": 1,
    "verseId": 21,
    "text": "בְּרֹ֥אשׁ הֹמִיּ֗וֹת תִּ֫קְרָ֥א בְּפִתְחֵ֖י שְׁעָרִ֥ים בָּעִ֗יר אֲמָרֶ֥יהָ תֹאמֵֽר׃ ‬"
  },
  {
    "bookId": 20,
    "chapterId": 1,
    "verseId": 22,
    "text": "עַד־מָתַ֣י ׀ פְּתָיִם֮ תְּֽאֵהֲב֫וּ פֶ֥תִי וְלֵצִ֗ים לָ֭צוֹן חָמְד֣וּ לָהֶ֑ם וּ֝כְסִילִ֗ים יִשְׂנְאוּ־דָֽעַת׃ ‬"
  },
  {
    "bookId": 20,
    "chapterId": 1,
    "verseId": 23,
    "text": "תָּשׁ֗וּבוּ לְֽת֫וֹכַחְתִּ֥י הִנֵּ֤ה אַבִּ֣יעָה לָכֶ֣ם רוּחִ֑י אוֹדִ֖יעָה דְבָרַ֣י אֶתְכֶֽם׃ ‬"
  },
  {
    "bookId": 20,
    "chapterId": 1,
    "verseId": 24,
    "text": "יַ֣עַן קָ֭רָאתִי וַתְּמָאֵ֑נוּ נָטִ֥יתִי יָ֝דִ֗י וְאֵ֣ין מַקְשִֽׁיב׃ ‬"
  },
  {
    "bookId": 20,
    "chapterId": 1,
    "verseId": 25,
    "text": "וַתִּפְרְע֥וּ כָל־עֲצָתִ֑י וְ֝תוֹכַחְתִּ֗י לֹ֣א אֲבִיתֶֽם׃ ‬"
  },
  {
    "bookId": 20,
    "chapterId": 1,
    "verseId": 26,
    "text": "גַּם־אֲ֭נִי בְּאֵידְכֶ֣ם אֶשְׂחָ֑ק אֶ֝לְעַ֗ג בְּבֹ֣א פַחְדְּכֶֽם׃ ‬"
  },
  {
    "bookId": 20,
    "chapterId": 1,
    "verseId": 27,
    "text": "בְּבֹ֤א *כשאוה **כְשׁוֹאָ֨ה ׀ פַּחְדְּכֶ֗ם וְֽ֭אֵידְכֶם כְּסוּפָ֣ה יֶאֱתֶ֑ה בְּבֹ֥א עֲ֝לֵיכֶ֗ם צָרָ֥ה וְצוּקָֽה׃ ‬"
  },
  {
    "bookId": 20,
    "chapterId": 1,
    "verseId": 28,
    "text": "אָ֣ז יִ֭קְרָאֻנְנִי וְלֹ֣א אֶֽעֱנֶ֑ה יְ֝שַׁחֲרֻ֗נְנִי וְלֹ֣א יִמְצָאֻֽנְנִי׃ ‬"
  },
  {
    "bookId": 20,
    "chapterId": 1,
    "verseId": 29,
    "text": "תַּ֭חַת כִּי־שָׂ֣נְאוּ דָ֑עַת וְיִרְאַ֥ת יְ֝הֹוָ֗ה לֹ֣א בָחָֽרוּ׃ ‬"
  },
  {
    "bookId": 20,
    "chapterId": 1,
    "verseId": 30,
    "text": "לֹא־אָב֥וּ לַעֲצָתִ֑י נָ֝אֲצ֗וּ כָּל־תּוֹכַחְתִּֽי׃ ‬"
  },
  {
    "bookId": 20,
    "chapterId": 1,
    "verseId": 31,
    "text": "וְֽ֭יֹאכְלוּ מִפְּרִ֣י דַרְכָּ֑ם וּֽמִמֹּעֲצֹ֖תֵיהֶ֣ם יִשְׂבָּֽעוּ׃ ‬"
  },
  {
    "bookId": 20,
    "chapterId": 1,
    "verseId": 32,
    "text": "כִּ֤י מְשׁוּבַ֣ת פְּתָיִ֣ם תַּֽהַרְגֵ֑ם וְשַׁלְוַ֖ת כְּסִילִ֣ים תְּאַבְּדֵֽם׃ ‬"
  },
  {
    "bookId": 20,
    "chapterId": 1,
    "verseId": 33,
    "text": "וְשֹׁמֵ֣עַֽ לִ֭י יִשְׁכָּן־בֶּ֑טַח וְ֝שַׁאֲנַ֗ן מִפַּ֥חַד רָעָֽה׃ פ ‬"
  }
]