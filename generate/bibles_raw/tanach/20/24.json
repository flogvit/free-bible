[
  {
    "bookId": 20,
    "chapterId": 24,
    "verseId": 1,
    "text": "אַל־תְּ֭קַנֵּא בְּאַנְשֵׁ֣י רָעָ֑ה וְאַל־*תתאו **תִּ֝תְאָ֗יו לִהְי֥וֹת אִתָּֽם׃ ‬"
  },
  {
    "bookId": 20,
    "chapterId": 24,
    "verseId": 2,
    "text": "כִּי־שֹׁ֭ד יֶהְגֶּ֣ה לִבָּ֑ם וְ֝עָמָ֗ל שִׂפְתֵיהֶ֥ם תְּדַבֵּֽרְנָה׃ ‬"
  },
  {
    "bookId": 20,
    "chapterId": 24,
    "verseId": 3,
    "text": "בְּ֭חָכְמָה יִבָּ֣נֶה בָּ֑יִת וּ֝בִתְבוּנָ֗ה יִתְכּוֹנָֽן׃ ‬"
  },
  {
    "bookId": 20,
    "chapterId": 24,
    "verseId": 4,
    "text": "וּ֭בְדַעַת חֲדָרִ֣ים יִמָּלְא֑וּ כָּל־ה֖וֹן יָקָ֣ר וְנָעִֽים׃ ‬"
  },
  {
    "bookId": 20,
    "chapterId": 24,
    "verseId": 5,
    "text": "גֶּֽבֶר־חָכָ֥ם בַּע֑וֹז וְאִֽישׁ־דַּ֝֗עַת מְאַמֶּץ־כֹּֽחַ׃ ‬"
  },
  {
    "bookId": 20,
    "chapterId": 24,
    "verseId": 6,
    "text": "כִּ֣י בְ֭תַחְבֻּלוֹת תַּעֲשֶׂה־לְּךָ֣ מִלְחָמָ֑ה וּ֝תְשׁוּעָ֗ה בְּרֹ֣ב יוֹעֵֽץ׃ ‬"
  },
  {
    "bookId": 20,
    "chapterId": 24,
    "verseId": 7,
    "text": "רָאמ֣וֹת לֶֽאֱוִ֣יל חָכְמ֑וֹת בַּ֝שַּׁ֗עַר לֹ֣א יִפְתַּח־פִּֽיהוּ׃ ‬"
  },
  {
    "bookId": 20,
    "chapterId": 24,
    "verseId": 8,
    "text": "מְחַשֵּׁ֥ב לְהָרֵ֑עַ ל֝֗וֹ בַּֽעַל־מְזִמּ֥וֹת יִקְרָֽאוּ׃ ‬"
  },
  {
    "bookId": 20,
    "chapterId": 24,
    "verseId": 9,
    "text": "זִמַּ֣ת אִוֶּ֣לֶת חַטָּ֑את וְתוֹעֲבַ֖ת לְאָדָ֣ם לֵֽץ׃ ‬"
  },
  {
    "bookId": 20,
    "chapterId": 24,
    "verseId": 10,
    "text": "הִ֭תְרַפִּיתָ בְּי֥וֹם צָרָ֗ה צַ֣ר כֹּחֶֽכָה׃ ‬"
  },
  {
    "bookId": 20,
    "chapterId": 24,
    "verseId": 11,
    "text": "הַ֭צֵּל לְקֻחִ֣ים לַמָּ֑וֶת וּמָטִ֥ים לַ֝הֶ֗רֶג אִם־תַּחְשֽׂוֹךְ׃ ‬"
  },
  {
    "bookId": 20,
    "chapterId": 24,
    "verseId": 12,
    "text": "כִּֽי־תֹאמַ֗ר הֵן֮ לֹא־יָדַ֢עְנ֫וּ זֶ֥ה הֲ‍ֽלֹא־תֹ֘כֵ֤ן לִבּ֨וֹת ׀ הֽוּא־יָבִ֗ין וְנֹצֵ֣ר נַ֭פְשְׁךָ ה֣וּא יֵדָ֑ע וְהֵשִׁ֖יב לְאָדָ֣ם כְּפָעֳלֽוֹ׃ ‬"
  },
  {
    "bookId": 20,
    "chapterId": 24,
    "verseId": 13,
    "text": "אֱכָל־בְּנִ֣י דְבַ֣שׁ כִּי־ט֑וֹב וְנֹ֥פֶת מָ֝ת֗וֹק עַל־חִכֶּֽךָ׃ ‬"
  },
  {
    "bookId": 20,
    "chapterId": 24,
    "verseId": 14,
    "text": "כֵּ֤ן ׀ דְּעֶ֥ה חָכְמָ֗ה לְנַ֫פְשֶׁ֥ךָ אִם־מָ֭צָאתָ וְיֵ֣שׁ אַחֲרִ֑ית וְ֝תִקְוָתְךָ֗ לֹ֣א תִכָּרֵֽת׃ פ ‬"
  },
  {
    "bookId": 20,
    "chapterId": 24,
    "verseId": 15,
    "text": "אַל־תֶּאֱרֹ֣ב רָ֭שָׁע לִנְוֵ֣ה צַדִּ֑יק אַֽל־תְּשַׁדֵּ֥ד רִבְצוֹ׃ ‬"
  },
  {
    "bookId": 20,
    "chapterId": 24,
    "verseId": 16,
    "text": "כִּ֤י שֶׁ֨בַע ׀ יִפּ֣וֹל צַדִּ֣יק וָקָ֑ם וּ֝רְשָׁעִ֗ים יִכָּשְׁל֥וּ בְרָעָֽה׃ ‬"
  },
  {
    "bookId": 20,
    "chapterId": 24,
    "verseId": 17,
    "text": "בִּנְפֹ֣ל *אויביך **אֽ֭וֹיִבְךָ אַל־תִּשְׂמָ֑ח וּ֝בִכָּשְׁל֗וֹ אַל־יָגֵ֥ל לִבֶּֽךָ׃ ‬"
  },
  {
    "bookId": 20,
    "chapterId": 24,
    "verseId": 18,
    "text": "פֶּן־יִרְאֶ֣ה יְ֭הוָה וְרַ֣ע בְּעֵינָ֑יו וְהֵשִׁ֖יב מֵעָלָ֣יו אַפּֽוֹ׃ ‬"
  },
  {
    "bookId": 20,
    "chapterId": 24,
    "verseId": 19,
    "text": "אַל־תִּתְחַ֥ר בַּמְּרֵעִ֑ים אַל־תְּ֝קַנֵּ֗א בָּרְשָׁעִֽים׃ ‬"
  },
  {
    "bookId": 20,
    "chapterId": 24,
    "verseId": 20,
    "text": "כִּ֤י ׀ לֹֽא־תִהְיֶ֣ה אַחֲרִ֣ית לָרָ֑ע נֵ֖ר רְשָׁעִ֣ים יִדְעָֽךְ׃ ‬"
  },
  {
    "bookId": 20,
    "chapterId": 24,
    "verseId": 21,
    "text": "יְרָֽא־אֶת־יְהוָ֣ה בְּנִ֣י וָמֶ֑לֶךְ עִם־שׁ֝וֹנִ֗ים אַל־תִּתְעָרָֽב׃ ‬"
  },
  {
    "bookId": 20,
    "chapterId": 24,
    "verseId": 22,
    "text": "כִּֽי־פִ֭תְאֹם יָק֣וּם אֵידָ֑ם וּפִ֥יד שְׁ֝נֵיהֶ֗ם מִ֣י יוֹדֵֽעַ׃ ס ‬"
  },
  {
    "bookId": 20,
    "chapterId": 24,
    "verseId": 23,
    "text": "גַּם־אֵ֥לֶּה לַֽחֲכָמִ֑ים הַֽכֵּר־פָּנִ֖ים בְּמִשְׁפָּ֣ט בַּל־טֽוֹב׃ ‬"
  },
  {
    "bookId": 20,
    "chapterId": 24,
    "verseId": 24,
    "text": "אֹ֤מֵ֨ר ׀ לְרָשָׁע֮ צַדִּ֢יק אָ֥תָּה יִקְּבֻ֥הוּ עַמִּ֑ים יִזְעָמ֥וּהוּ לְאֻמִּֽים׃ ‬"
  },
  {
    "bookId": 20,
    "chapterId": 24,
    "verseId": 25,
    "text": "וְלַמּוֹכִיחִ֥ים יִנְעָ֑ם וַֽ֝עֲלֵיהֶ֗ם תָּב֥וֹא בִרְכַּת־טֽוֹב׃ ‬"
  },
  {
    "bookId": 20,
    "chapterId": 24,
    "verseId": 26,
    "text": "שְׂפָתַ֥יִם יִשָּׁ֑ק מֵ֝שִׁ֗יב דְּבָרִ֥ים נְכֹחִֽים׃ ‬"
  },
  {
    "bookId": 20,
    "chapterId": 24,
    "verseId": 27,
    "text": "הָ֘כֵ֤ן בַּח֨וּץ ׀ מְלַאכְתֶּ֗ךָ וְעַתְּדָ֣הּ בַּשָּׂדֶ֣ה לָ֑ךְ אַ֝חַ֗ר וּבָנִ֥יתָ בֵיתֶֽךָ׃ פ ‬"
  },
  {
    "bookId": 20,
    "chapterId": 24,
    "verseId": 28,
    "text": "אַל־תְּהִ֣י עֵד־חִנָּ֣ם בְּרֵעֶ֑ךָ וַ֝הֲפִתִּ֗יתָ בִּשְׂפָתֶֽיךָ׃ ‬"
  },
  {
    "bookId": 20,
    "chapterId": 24,
    "verseId": 29,
    "text": "אַל־תֹּאמַ֗ר כַּאֲשֶׁ֣ר עָֽשָׂה־לִ֭י כֵּ֤ן אֶֽעֱשֶׂה־לּ֑וֹ אָשִׁ֖יב לָאִ֣ישׁ כְּפָעֳלֽוֹ׃ ‬"
  },
  {
    "bookId": 20,
    "chapterId": 24,
    "verseId": 30,
    "text": "עַל־שְׂדֵ֣ה אִישׁ־עָצֵ֣ל עָבַ֑רְתִּי וְעַל־כֶּ֝֗רֶם אָדָ֥ם חֲסַר־לֵֽב׃ ‬"
  },
  {
    "bookId": 20,
    "chapterId": 24,
    "verseId": 31,
    "text": "וְהִנֵּ֨ה עָ֘לָ֤ה כֻלּ֨וֹ ׀ קִמְּשֹׂנִ֗ים כָּסּ֣וּ פָנָ֣יו חֲרֻלִּ֑ים וְגֶ֖דֶר אֲבָנָ֣יו נֶהֱרָֽסָה׃ ‬"
  },
  {
    "bookId": 20,
    "chapterId": 24,
    "verseId": 32,
    "text": "וָֽאֶחֱזֶ֣ה אָ֭נֹכִֽי אָשִׁ֣ית לִבִּ֑י רָ֝אִ֗יתִי לָקַ֥חְתִּי מוּסָֽר׃ ‬"
  },
  {
    "bookId": 20,
    "chapterId": 24,
    "verseId": 33,
    "text": "מְעַ֣ט שֵׁ֭נוֹת מְעַ֣ט תְּנוּמ֑וֹת מְעַ֓ט ׀ חִבֻּ֖ק יָדַ֣יִם לִשְׁכָּֽב׃ ‬"
  },
  {
    "bookId": 20,
    "chapterId": 24,
    "verseId": 34,
    "text": "וּבָֽא־מִתְהַלֵּ֥ךְ רֵישֶׁ֑ךָ וּ֝מַחְסֹרֶ֗יךָ כְּאִ֣ישׁ מָגֵֽן׃ פ ‬"
  }
]