[
  {
    "bookId": 20,
    "chapterId": 25,
    "verseId": 1,
    "text": "גַּם־אֵ֭לֶּה מִשְׁלֵ֣י שְׁלֹמֹ֑ה אֲשֶׁ֥ר הֶ֝עְתִּ֗יקוּ אַנְשֵׁ֤י ׀ חִזְקִיָּ֬ה מֶֽלֶךְ־יְהוּדָֽה׃ ‬"
  },
  {
    "bookId": 20,
    "chapterId": 25,
    "verseId": 2,
    "text": "כְּבֹ֣ד אֱ֭לֹהִים הַסְתֵּ֣ר דָּבָ֑ר וּכְבֹ֥ד מְ֝לָכִ֗ים חֲקֹ֣ר דָּבָֽר׃ ‬"
  },
  {
    "bookId": 20,
    "chapterId": 25,
    "verseId": 3,
    "text": "שָׁמַ֣יִם לָ֭רוּם וָאָ֣רֶץ לָעֹ֑מֶק וְלֵ֥ב מְ֝לָכִ֗ים אֵ֣ין חֵֽקֶר׃ ‬"
  },
  {
    "bookId": 20,
    "chapterId": 25,
    "verseId": 4,
    "text": "הָג֣וֹ סִיגִ֣ים מִכָּ֑סֶף וַיֵּצֵ֖א לַצֹּרֵ֣ף כֶּֽלִי׃ ‬"
  },
  {
    "bookId": 20,
    "chapterId": 25,
    "verseId": 5,
    "text": "הָג֣וֹ רָ֭שָׁע לִפְנֵי־מֶ֑לֶךְ וְיִכּ֖וֹן בַּצֶּ֣דֶק כִּסְאֽוֹ׃ ‬"
  },
  {
    "bookId": 20,
    "chapterId": 25,
    "verseId": 6,
    "text": "אַל־תִּתְהַדַּ֥ר לִפְנֵי־מֶ֑לֶךְ וּבִמְק֥וֹם גְּ֝דֹלִ֗ים אַֽל־תַּעֲמֹֽד׃ ‬"
  },
  {
    "bookId": 20,
    "chapterId": 25,
    "verseId": 7,
    "text": "כִּ֤י ט֥וֹב אֲמָר־לְךָ֗ עֲ‍ֽלֵ֫ה הֵ֥נָּה מֵֽ֭הַשְׁפִּ֣ילְךָ לִפְנֵ֣י נָדִ֑יב אֲשֶׁ֖ר רָא֣וּ עֵינֶֽיךָ׃ ‬"
  },
  {
    "bookId": 20,
    "chapterId": 25,
    "verseId": 8,
    "text": "אַל־תֵּצֵ֥א לָרִ֗ב מַ֫הֵ֥ר פֶּ֣ן מַה־תַּ֭עֲשֶׂה בְּאַחֲרִיתָ֑הּ בְּהַכְלִ֖ים אֹתְךָ֣ רֵעֶֽךָ׃ ‬"
  },
  {
    "bookId": 20,
    "chapterId": 25,
    "verseId": 9,
    "text": "רִֽ֭יבְךָ רִ֣יב אֶת־רֵעֶ֑ךָ וְס֖וֹד אַחֵ֣ר אַל־תְּגָֽל׃ ‬"
  },
  {
    "bookId": 20,
    "chapterId": 25,
    "verseId": 10,
    "text": "פֶּֽן־יְחַסֶּדְךָ֥ שֹׁמֵ֑עַ וְ֝דִבָּתְךָ֗ לֹ֣א תָשֽׁוּב׃ ‬"
  },
  {
    "bookId": 20,
    "chapterId": 25,
    "verseId": 11,
    "text": "תַּפּוּחֵ֣י זָ֭הָב בְּמַשְׂכִּיּ֥וֹת כָּ֑סֶף דָּ֝בָ֗ר דָּבֻ֥ר עַל־אָפְנָֽיו׃ ‬"
  },
  {
    "bookId": 20,
    "chapterId": 25,
    "verseId": 12,
    "text": "נֶ֣זֶם זָ֭הָב וַחֲלִי־כָ֑תֶם מוֹכִ֥יחַ חָ֝כָ֗ם עַל־אֹ֥זֶן שֹׁמָֽעַת׃ ‬"
  },
  {
    "bookId": 20,
    "chapterId": 25,
    "verseId": 13,
    "text": "כְּצִנַּת־שֶׁ֨לֶג ׀ בְּי֬וֹם קָצִ֗יר צִ֣יר נֶ֭אֱמָן לְשֹׁלְחָ֑יו וְנֶ֖פֶשׁ אֲדֹנָ֣יו יָשִֽׁיב׃ פ ‬"
  },
  {
    "bookId": 20,
    "chapterId": 25,
    "verseId": 14,
    "text": "נְשִׂיאִ֣ים וְ֭רוּחַ וְגֶ֣שֶׁם אָ֑יִן אִ֥ישׁ מִ֝תְהַלֵּ֗ל בְּמַתַּת־שָֽׁקֶר׃ ‬"
  },
  {
    "bookId": 20,
    "chapterId": 25,
    "verseId": 15,
    "text": "בְּאֹ֣רֶךְ אַ֭פַּיִם יְפֻתֶּ֣ה קָצִ֑ין וְלָשׁ֥וֹן רַ֝כָּ֗ה תִּשְׁבָּר־גָּֽרֶם׃ ‬"
  },
  {
    "bookId": 20,
    "chapterId": 25,
    "verseId": 16,
    "text": "דְּבַ֣שׁ מָ֭צָאתָ אֱכֹ֣ל דַּיֶּ֑ךָּ פֶּן־תִּ֝שְׂבָּעֶ֗נּוּ וַהֲקֵֽאתֽוֹ׃ ‬"
  },
  {
    "bookId": 20,
    "chapterId": 25,
    "verseId": 17,
    "text": "הֹקַ֣ר רַ֭גְלְךָ מִבֵּ֣ית רֵעֶ֑ךָ פֶּן־יִ֝שְׂבָּעֲךָ֗ וּשְׂנֵאֶֽךָ׃ ‬"
  },
  {
    "bookId": 20,
    "chapterId": 25,
    "verseId": 18,
    "text": "מֵפִ֣יץ וְ֭חֶרֶב וְחֵ֣ץ שָׁנ֑וּן אִ֥ישׁ עֹנֶ֥ה בְ֝רֵעֵ֗הוּ עֵ֣ד שָֽׁקֶר׃ ‬"
  },
  {
    "bookId": 20,
    "chapterId": 25,
    "verseId": 19,
    "text": "שֵׁ֣ן רֹ֭עָה וְרֶ֣גֶל מוּעָ֑דֶת מִבְטָ֥ח בּ֝וֹגֵ֗ד בְּי֣וֹם צָרֽ͏ָה׃ ‬"
  },
  {
    "bookId": 20,
    "chapterId": 25,
    "verseId": 20,
    "text": "מַ֥עֲדֶה בֶּ֨גֶד ׀ בְּי֣וֹם קָ֭רָה חֹ֣מֶץ עַל־נָ֑תֶר וְשָׁ֥ר בַּ֝שִּׁרִ֗ים עַ֣ל לֶב־רָֽע׃ פ ‬"
  },
  {
    "bookId": 20,
    "chapterId": 25,
    "verseId": 21,
    "text": "אִם־רָעֵ֣ב שֹׂ֭נַאֲךָ הַאֲכִלֵ֣הוּ לָ֑חֶם וְאִם־צָ֝מֵ֗א הַשְׁקֵ֥הוּ מָֽיִם׃ ‬"
  },
  {
    "bookId": 20,
    "chapterId": 25,
    "verseId": 22,
    "text": "כִּ֤י גֶֽחָלִ֗ים אַ֭תָּה חֹתֶ֣ה עַל־רֹאשׁ֑וֹ וֽ͏ַ֝יהוָ֗ה יְשַׁלֶּם־לָֽךְ׃ ‬"
  },
  {
    "bookId": 20,
    "chapterId": 25,
    "verseId": 23,
    "text": "ר֣וּחַ צָ֭פוֹן תְּח֣וֹלֵֽל גָּ֑שֶׁם וּפָנִ֥ים נִ֝זְעָמִ֗ים לְשׁ֣וֹן סָֽתֶר׃ ‬"
  },
  {
    "bookId": 20,
    "chapterId": 25,
    "verseId": 24,
    "text": "ט֗וֹב שֶׁ֥בֶת עַל־פִּנַּת־גָּ֑ג מֵאֵ֥שֶׁת *מדונים **מִ֝דְיָנִ֗ים וּבֵ֥ית חָֽבֶר׃ ‬"
  },
  {
    "bookId": 20,
    "chapterId": 25,
    "verseId": 25,
    "text": "מַ֣יִם קָ֭רִים עַל־נֶ֣פֶשׁ עֲיֵפָ֑ה וּשְׁמוּעָ֥ה ט֝וֹבָ֗ה מֵאֶ֥רֶץ מֶרְחָֽק׃ ‬"
  },
  {
    "bookId": 20,
    "chapterId": 25,
    "verseId": 26,
    "text": "מַעְיָ֣ן נִ֭רְפָּשׂ וּמָק֣וֹר מָשְׁחָ֑ת צַ֝דִּ֗יק מָ֣ט לִפְנֵֽי־רָשָֽׁע׃ ‬"
  },
  {
    "bookId": 20,
    "chapterId": 25,
    "verseId": 27,
    "text": "אָ֘כֹ֤ל דְּבַ֣שׁ הַרְבּ֣וֹת לֹא־ט֑וֹב וְחֵ֖קֶר כְּבֹדָ֣ם כָּבֽוֹד׃ ‬"
  },
  {
    "bookId": 20,
    "chapterId": 25,
    "verseId": 28,
    "text": "עִ֣יר פְּ֭רוּצָה אֵ֣ין חוֹמָ֑ה אִ֝֗ישׁ אֲשֶׁ֤ר אֵ֖ין מַעְצָ֣ר לְרוּחֽוֹ׃ ‬"
  }
]