[
  {
    "bookId": 20,
    "chapterId": 9,
    "verseId": 1,
    "text": "חָ֭כְמוֹת בָּנְתָ֣ה בֵיתָ֑הּ חָצְבָ֖ה עַמּוּדֶ֣יהָ שִׁבְעָֽה׃ ‬"
  },
  {
    "bookId": 20,
    "chapterId": 9,
    "verseId": 2,
    "text": "טָבְחָ֣ה טִ֭בְחָהּ מָסְכָ֣ה יֵינָ֑הּ אַ֝֗ף עָֽרְכָ֥ה שֻׁלְחָנָֽהּ׃ ‬"
  },
  {
    "bookId": 20,
    "chapterId": 9,
    "verseId": 3,
    "text": "שָֽׁלְחָ֣ה נַעֲרֹתֶ֣יהָ תִקְרָ֑א עַל־גַּ֝פֵּ֗י מְרֹ֣מֵי קָֽרֶת׃ ‬"
  },
  {
    "bookId": 20,
    "chapterId": 9,
    "verseId": 4,
    "text": "מִי־פֶ֭תִי יָסֻ֣ר הֵ֑נָּה חֲסַר־לֵ֝֗ב אָ֣מְרָה לּֽוֹ׃ ‬"
  },
  {
    "bookId": 20,
    "chapterId": 9,
    "verseId": 5,
    "text": "לְ֭כוּ לַחֲמ֣וּ בְֽלַחֲמִ֑י וּ֝שְׁת֗וּ בְּיַ֣יִן מָסָֽכְתִּי׃ ‬"
  },
  {
    "bookId": 20,
    "chapterId": 9,
    "verseId": 6,
    "text": "עִזְב֣וּ פְתָאיִ֣ם וִֽחְי֑וּ וְ֝אִשְׁר֗וּ בְּדֶ֣רֶךְ בִּינָֽה׃ ‬"
  },
  {
    "bookId": 20,
    "chapterId": 9,
    "verseId": 7,
    "text": "יֹ֤סֵ֨ר ׀ לֵ֗ץ לֹקֵ֣חַֽ ל֣וֹ קָל֑וֹן וּמוֹכִ֖יחַ לְרָשָׁ֣ע מוּמֽוֹ׃ ‬"
  },
  {
    "bookId": 20,
    "chapterId": 9,
    "verseId": 8,
    "text": "אַל־תּ֣וֹכַח לֵ֭ץ פֶּן־יִשְׂנָאֶ֑ךָּ הוֹכַ֥ח לְ֝חָכָ֗ם וְיֶאֱהָבֶֽךָּ׃ ‬"
  },
  {
    "bookId": 20,
    "chapterId": 9,
    "verseId": 9,
    "text": "תֵּ֣ן לְ֭חָכָם וְיֶחְכַּם־ע֑וֹד הוֹדַ֥ע לְ֝צַדִּ֗יק וְי֣וֹסֶף לֶֽקַח׃ פ ‬"
  },
  {
    "bookId": 20,
    "chapterId": 9,
    "verseId": 10,
    "text": "תְּחִלַּ֣ת חָ֭כְמָה יִרְאַ֣ת יְהוָ֑ה וְדַ֖עַת קְדֹשִׁ֣ים בִּינָֽה׃ ‬"
  },
  {
    "bookId": 20,
    "chapterId": 9,
    "verseId": 11,
    "text": "כִּי־בִ֭י יִרְבּ֣וּ יָמֶ֑יךָ וְיוֹסִ֥יפוּ לְּ֝ךָ֗ שְׁנ֣וֹת חַיִּֽים׃ ‬"
  },
  {
    "bookId": 20,
    "chapterId": 9,
    "verseId": 12,
    "text": "אִם־חָ֭כַמְתָּ חָכַ֣מְתָּ לָּ֑ךְ וְ֝לַ֗צְתָּ לְֽבַדְּךָ֥ תִשָּֽׂא׃ ‬"
  },
  {
    "bookId": 20,
    "chapterId": 9,
    "verseId": 13,
    "text": "אֵ֣שֶׁת כְּ֭סִילוּת הֹֽמִיָּ֑ה פְּ֝תַיּ֗וּת וּבַל־יָ֥דְעָה מָּֽה׃ ‬"
  },
  {
    "bookId": 20,
    "chapterId": 9,
    "verseId": 14,
    "text": "וְֽ֭יָשְׁבָה לְפֶ֣תַח בֵּיתָ֑הּ עַל־כִּ֝סֵּ֗א מְרֹ֣מֵי קָֽרֶת׃ ‬"
  },
  {
    "bookId": 20,
    "chapterId": 9,
    "verseId": 15,
    "text": "לִקְרֹ֥א לְעֹֽבְרֵי־דָ֑רֶךְ הַֽ֝מְיַשְּׁרִ֗ים אֹֽרְחוֹתָֽם׃ ‬"
  },
  {
    "bookId": 20,
    "chapterId": 9,
    "verseId": 16,
    "text": "מִי־פֶ֭תִי יָסֻ֣ר הֵ֑נָּה וַחֲסַר־לֵ֝֗ב וְאָ֣מְרָה לּֽוֹ׃ ‬"
  },
  {
    "bookId": 20,
    "chapterId": 9,
    "verseId": 17,
    "text": "מַֽיִם־גְּנוּבִ֥ים יִמְתָּ֑קוּ וְלֶ֖חֶם סְתָרִ֣ים יִנְעָֽם׃ ‬"
  },
  {
    "bookId": 20,
    "chapterId": 9,
    "verseId": 18,
    "text": "וְֽלֹא־יָ֭דַע כִּֽי־רְפָאִ֣ים שָׁ֑ם בְּעִמְקֵ֖י שְׁא֣וֹל קְרֻאֶֽיהָ׃ פ ‬"
  }
]