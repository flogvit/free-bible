[
  {
    "bookId": 20,
    "chapterId": 19,
    "verseId": 1,
    "text": "טֽוֹב־רָ֭שׁ הוֹלֵ֣ךְ בְּתֻמּ֑וֹ מֵעִקֵּ֥שׁ שְׂ֝פָתָ֗יו וְה֣וּא כְסִֽיל׃ ‬"
  },
  {
    "bookId": 20,
    "chapterId": 19,
    "verseId": 2,
    "text": "גַּ֤ם בְּלֹא־דַ֣עַת נֶ֣פֶשׁ לֹא־ט֑וֹב וְאָ֖ץ בְּרַגְלַ֣יִם חוֹטֵֽא׃ ‬"
  },
  {
    "bookId": 20,
    "chapterId": 19,
    "verseId": 3,
    "text": "אִוֶּ֣לֶת אָ֭דָם תְּסַלֵּ֣ף דַּרְכּ֑וֹ וְעַל־יְ֝הוָ֗ה יִזְעַ֥ף לִבּֽוֹ׃ ‬"
  },
  {
    "bookId": 20,
    "chapterId": 19,
    "verseId": 4,
    "text": "ה֗וֹן יֹ֭סִיף רֵעִ֣ים רַבִּ֑ים וְ֝דָ֗ל מֵרֵ֥עהוּ יִפָּרֵֽד׃ ‬"
  },
  {
    "bookId": 20,
    "chapterId": 19,
    "verseId": 5,
    "text": "עֵ֣ד שְׁ֭קָרִים לֹ֣א יִנָּקֶ֑ה וְיָפִ֥יחַ כְּ֝זָבִ֗ים לֹ֣א יִמָּלֵֽט׃ ‬"
  },
  {
    "bookId": 20,
    "chapterId": 19,
    "verseId": 6,
    "text": "רַ֭בִּים יְחַלּ֣וּ פְנֵֽי־נָדִ֑יב וְכָל־הָ֝רֵ֗עַ לְאִ֣ישׁ מַתָּֽן׃ ‬"
  },
  {
    "bookId": 20,
    "chapterId": 19,
    "verseId": 7,
    "text": "כָּ֥ל אֲחֵי־רָ֨שׁ ׀ שְֽׂנֵאֻ֗הוּ אַ֤ף כִּ֣י מְ֭רֵעֵהוּ רָחֲק֣וּ מִמֶּ֑נּוּ מְרַדֵּ֖ף אֲמָרִ֣ים *לא־**לוֹ־הֵֽמָּה׃ ‬"
  },
  {
    "bookId": 20,
    "chapterId": 19,
    "verseId": 8,
    "text": "קֹֽנֶה־לֵּ֭ב אֹהֵ֣ב נַפְשׁ֑וֹ שֹׁמֵ֥ר תְּ֝בוּנָ֗ה לִמְצֹא־טֽוֹב׃ ‬"
  },
  {
    "bookId": 20,
    "chapterId": 19,
    "verseId": 9,
    "text": "עֵ֣ד שְׁ֭קָרִים לֹ֣א יִנָּקֶ֑ה וְיָפִ֖יחַ כְּזָבִ֣ים יֹאבֵֽד׃ פ ‬"
  },
  {
    "bookId": 20,
    "chapterId": 19,
    "verseId": 10,
    "text": "לֹֽא־נָאוֶ֣ה לִכְסִ֣יל תַּעֲנ֑וּג אַ֝֗ף כִּֽי־לְעֶ֤בֶד ׀ מְשֹׁ֬ל בְּשָׂרִֽים׃ ‬"
  },
  {
    "bookId": 20,
    "chapterId": 19,
    "verseId": 11,
    "text": "שֵׂ֣כֶל אָ֭דָם הֶאֱרִ֣יךְ אַפּ֑וֹ וְ֝תִפאַרְתּ֗וֹ עֲבֹ֣ר עַל־פָּֽשַׁע׃ ‬"
  },
  {
    "bookId": 20,
    "chapterId": 19,
    "verseId": 12,
    "text": "נַ֣הַם כַּ֭כְּפִיר זַ֣עַף מֶ֑לֶךְ וּכְטַ֖ל עַל־עֵ֣שֶׂב רְצוֹנֽוֹ׃ ‬"
  },
  {
    "bookId": 20,
    "chapterId": 19,
    "verseId": 13,
    "text": "הַוֺּ֣ת לְ֭אָבִיו בֵּ֣ן כְּסִ֑יל וְדֶ֥לֶף טֹ֝רֵ֗ד מִדְיְנֵ֥י אִשָּֽׁה׃ ‬"
  },
  {
    "bookId": 20,
    "chapterId": 19,
    "verseId": 14,
    "text": "בַּ֣יִת וָ֭הוֹן נַחֲלַ֣ת אָב֑וֹת וּ֝מֵיְהוָ֗ה אִשָּׁ֥ה מַשְׂכָּֽלֶת׃ ‬"
  },
  {
    "bookId": 20,
    "chapterId": 19,
    "verseId": 15,
    "text": "עַ֭צְלָה תַּפִּ֣יל תַּרְדֵּמָ֑ה וְנֶ֖פֶשׁ רְמִיָּ֣ה תִרְעָֽב׃ ‬"
  },
  {
    "bookId": 20,
    "chapterId": 19,
    "verseId": 16,
    "text": "שֹׁמֵ֣ר מִ֭צְוָה שֹׁמֵ֣ר נַפְשׁ֑וֹ בּוֹזֵ֖ה דְרָכָ֣יו *יומת **יָמֽוּת׃ ‬"
  },
  {
    "bookId": 20,
    "chapterId": 19,
    "verseId": 17,
    "text": "מַלְוֵ֣ה יְ֭הוָה ח֣וֹנֵֽן דָּ֑ל וּ֝גְמֻל֗וֹ יְשַׁלֶּם־לֽוֹ׃ ‬"
  },
  {
    "bookId": 20,
    "chapterId": 19,
    "verseId": 18,
    "text": "יַסֵּ֣ר בִּ֭נְךָ כִּי־יֵ֣שׁ תִּקְוָ֑ה וְאֶל־הֲ֝מִית֗וֹ אַל־תִּשָּׂ֥א נַפְשֶֽׁךָ׃ ‬"
  },
  {
    "bookId": 20,
    "chapterId": 19,
    "verseId": 19,
    "text": "*גרל־**גְּֽדָל־חֵ֭מָה נֹ֣שֵׂא עֹ֑נֶשׁ כִּ֥י אִם־תַּ֝צִּ֗יל וְע֣וֹד תּוֹסִֽף׃ ‬"
  },
  {
    "bookId": 20,
    "chapterId": 19,
    "verseId": 20,
    "text": "שְׁמַ֣ע עֵ֭צָה וְקַבֵּ֣ל מוּסָ֑ר לְ֝מַ֗עַן תֶּחְכַּ֥ם בְּאַחֲרִיתֶֽךָ׃ ‬"
  },
  {
    "bookId": 20,
    "chapterId": 19,
    "verseId": 21,
    "text": "רַבּ֣וֹת מַחֲשָׁב֣וֹת בְּלֶב־אִ֑ישׁ וַעֲצַ֥ת יְ֝הוָ֗ה הִ֣יא תָקֽוּם׃ ‬"
  },
  {
    "bookId": 20,
    "chapterId": 19,
    "verseId": 22,
    "text": "תַּאֲוַ֣ת אָדָ֣ם חַסְדּ֑וֹ וְטֽוֹב־רָ֝שׁ מֵאִ֥ישׁ כָּזָֽב׃ ‬"
  },
  {
    "bookId": 20,
    "chapterId": 19,
    "verseId": 23,
    "text": "יִרְאַ֣ת יְהוָ֣ה לְחַיִּ֑ים וְשָׂבֵ֥עַ יָ֝לִ֗ין בַּל־יִפָּ֥קֶד רָֽע׃ ‬"
  },
  {
    "bookId": 20,
    "chapterId": 19,
    "verseId": 24,
    "text": "טָ֘מַ֤ן עָצֵ֣ל יָ֭דוֹ בַּצַּלָּ֑חַת גַּם־אֶל־פִּ֝֗יהוּ לֹ֣א יְשִׁיבֶֽנָּה׃ ‬"
  },
  {
    "bookId": 20,
    "chapterId": 19,
    "verseId": 25,
    "text": "לֵ֣ץ תַּ֭כֶּה וּפֶ֣תִי יַעְרִ֑ם וְהוֹכִ֥יחַ לְ֝נָב֗וֹן יָבִ֥ין דָּֽעַת׃ ‬"
  },
  {
    "bookId": 20,
    "chapterId": 19,
    "verseId": 26,
    "text": "מְֽשַׁדֶּד־אָ֭ב יַבְרִ֣יחַ אֵ֑ם בֵּ֝֗ן מֵבִ֥ישׁ וּמַחְפִּֽיר׃ ‬"
  },
  {
    "bookId": 20,
    "chapterId": 19,
    "verseId": 27,
    "text": "חַֽדַל־בְּ֭נִי לִשְׁמֹ֣עַ מוּסָ֑ר לִ֝שְׁג֗וֹת מֵֽאִמְרֵי־דָֽעַת׃ ‬"
  },
  {
    "bookId": 20,
    "chapterId": 19,
    "verseId": 28,
    "text": "עֵ֣ד בְּ֭לִיַּעַל יָלִ֣יץ מִשְׁפָּ֑ט וּפִ֥י רְ֝שָׁעִ֗ים יְבַלַּע־אָֽוֶן׃ ‬"
  },
  {
    "bookId": 20,
    "chapterId": 19,
    "verseId": 29,
    "text": "נָכ֣וֹנוּ לַלֵּצִ֣ים שְׁפָטִ֑ים וּ֝מַהֲלֻמ֗וֹת לְגֵ֣ו כְּסִילִֽים׃ ‬"
  }
]