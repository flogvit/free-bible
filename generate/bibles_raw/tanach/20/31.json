[
  {
    "bookId": 20,
    "chapterId": 31,
    "verseId": 1,
    "text": "דִּ֭בְרֵי לְמוּאֵ֣ל מֶ֑לֶךְ מַ֝שָּׂ֗א אֲ‍ֽשֶׁר־יִסְּרַ֥תּוּ אִמּֽוֹ׃ ‬"
  },
  {
    "bookId": 20,
    "chapterId": 31,
    "verseId": 2,
    "text": "מַה־בְּ֭רִי וּמַֽה־בַּר־בִּטְנִ֑י וּ֝מֶה בַּר־נְדָרָֽי׃ ‬"
  },
  {
    "bookId": 20,
    "chapterId": 31,
    "verseId": 3,
    "text": "אַל־תִּתֵּ֣ן לַנָּשִׁ֣ים חֵילֶ֑ךָ וּ֝דְרָכֶ֗יךָ לַֽמְח֥וֹת מְלָכִֽין׃ ‬"
  },
  {
    "bookId": 20,
    "chapterId": 31,
    "verseId": 4,
    "text": "אַ֤ל לַֽמְלָכִ֨ים ׀ לְֽמוֹאֵ֗ל אַ֣ל לַֽמְלָכִ֣ים שְׁתוֹ־יָ֑יִן וּ֝לְרוֹזְנִ֗ים *או **אֵ֣י שֵׁכָֽר׃ ‬"
  },
  {
    "bookId": 20,
    "chapterId": 31,
    "verseId": 5,
    "text": "פֶּן־יִ֭שְׁתֶּה וְיִשְׁכַּ֣ח מְחֻקָּ֑ק וִֽ֝ישַׁנֶּה דִּ֣ין כָּל־בְּנֵי־עֹֽנִי׃ ‬"
  },
  {
    "bookId": 20,
    "chapterId": 31,
    "verseId": 6,
    "text": "תְּנוּ־שֵׁכָ֣ר לְאוֹבֵ֑ד וְ֝יַיִן לְמָ֣רֵי נָֽפֶשׁ׃ ‬"
  },
  {
    "bookId": 20,
    "chapterId": 31,
    "verseId": 7,
    "text": "יִ֭שְׁתֶּה וְיִשְׁכַּ֣ח רִישׁ֑וֹ וַ֝עֲמָל֗וֹ לֹ֣א יִזְכָּר־עֽוֹד׃ ‬"
  },
  {
    "bookId": 20,
    "chapterId": 31,
    "verseId": 8,
    "text": "פְּתַח־פִּ֥יךָ לְאִלֵּ֑ם אֶל־דִּ֝֗ין כָּל־בְּנֵ֥י חֲלֽוֹף׃ ‬"
  },
  {
    "bookId": 20,
    "chapterId": 31,
    "verseId": 9,
    "text": "פְּתַח־פִּ֥יךָ שְׁפָט־צֶ֑דֶק וְ֝דִ֗ין עָנִ֥י וְאֶבְיֽוֹן׃ פ ‬"
  },
  {
    "bookId": 20,
    "chapterId": 31,
    "verseId": 10,
    "text": "אֵֽשֶׁת־חַ֭יִל מִ֣י יִמְצָ֑א וְרָחֹ֖ק מִפְּנִינִ֣ים מִכְרָֽהּ׃ ‬"
  },
  {
    "bookId": 20,
    "chapterId": 31,
    "verseId": 11,
    "text": "בָּ֣טַח בָּ֭הּ לֵ֣ב בַּעְלָ֑הּ וְ֝שָׁלָ֗ל לֹ֣א יֶחְסָֽר׃ ‬"
  },
  {
    "bookId": 20,
    "chapterId": 31,
    "verseId": 12,
    "text": "גְּמָלַ֣תְהוּ ט֣וֹב וְלֹא־רָ֑ע כֹּ֝֗ל יְמֵ֣י חַיֶּֽיה׃ ‬"
  },
  {
    "bookId": 20,
    "chapterId": 31,
    "verseId": 13,
    "text": "דָּ֭רְשָׁה צֶ֣מֶר וּפִשְׁתִּ֑ים וַ֝תַּ֗עַשׂ בְּחֵ֣פֶץ כַּפֶּֽיהָ׃ ‬"
  },
  {
    "bookId": 20,
    "chapterId": 31,
    "verseId": 14,
    "text": "הָ֭יְתָה כָּאֳנִיּ֣וֹת סוֹחֵ֑ר מִ֝מֶּרְחָ֗ק תָּבִ֥יא לַחְמָֽהּ׃ ‬"
  },
  {
    "bookId": 20,
    "chapterId": 31,
    "verseId": 15,
    "text": "וַתָּ֤קָם ׀ בְּע֬וֹד לַ֗יְלָה וַתִּתֵּ֣ן טֶ֣רֶף לְבֵיתָ֑הּ וְ֝חֹ֗ק לְנַעֲרֹתֶֽיהָ׃ ‬"
  },
  {
    "bookId": 20,
    "chapterId": 31,
    "verseId": 16,
    "text": "זָמְמָ֣ה שָׂ֭דֶה וַתִּקָּחֵ֑הוּ מִפְּרִ֥י כַ֝פֶּ֗יהָ *נטע **נָ֣טְעָה כָּֽרֶם׃ ‬"
  },
  {
    "bookId": 20,
    "chapterId": 31,
    "verseId": 17,
    "text": "חָֽגְרָ֣ה בְע֣וֹז מָתְנֶ֑יהָ וַ֝תְּאַמֵּ֗ץ זְרֹעוֹתֶֽיהָ׃ ‬"
  },
  {
    "bookId": 20,
    "chapterId": 31,
    "verseId": 18,
    "text": "טָ֭עֲמָה כִּי־ט֣וֹב סַחְרָ֑הּ לֹֽא־יִכְבֶּ֖ה *בליל **בַלַּ֣יְלָה נֵרָֽהּ׃ ‬"
  },
  {
    "bookId": 20,
    "chapterId": 31,
    "verseId": 19,
    "text": "יָ֭דֶיהָ שִׁלְּחָ֣ה בַכִּישׁ֑וֹר וְ֝כַפֶּ֗יהָ תָּ֣מְכוּ פָֽלֶךְ׃ ‬"
  },
  {
    "bookId": 20,
    "chapterId": 31,
    "verseId": 20,
    "text": "כַּ֭פָּהּ פָּרְשָׂ֣ה לֶעָנִ֑י וְ֝יָדֶ֗יהָ שִׁלְּחָ֥ה לָֽאֶבְיֽוֹן׃ ‬"
  },
  {
    "bookId": 20,
    "chapterId": 31,
    "verseId": 21,
    "text": "לֹא־תִירָ֣א לְבֵיתָ֣הּ מִשָּׁ֑לֶג כִּ֥י כָל־בֵּ֝יתָ֗הּ לָבֻ֥שׁ שָׁנִֽים׃ ‬"
  },
  {
    "bookId": 20,
    "chapterId": 31,
    "verseId": 22,
    "text": "מַרְבַדִּ֥ים עָֽשְׂתָה־לָּ֑הּ שֵׁ֖שׁ וְאַרְגָּמָ֣ן לְבוּשָֽׁהּ׃ ‬"
  },
  {
    "bookId": 20,
    "chapterId": 31,
    "verseId": 23,
    "text": "נוֹדָ֣ע בַּשְּׁעָרִ֣ים בַּעְלָ֑הּ בְּ֝שִׁבְתּ֗וֹ עִם־זִקְנֵי־אָֽרֶץ׃ ‬"
  },
  {
    "bookId": 20,
    "chapterId": 31,
    "verseId": 24,
    "text": "סָדִ֣ין עָ֭שְׂתָה וַתִּמְכֹּ֑ר וַ֝חֲג֗וֹר נָתְנָ֥ה לַֽכְּנַעֲנִֽי׃ ‬"
  },
  {
    "bookId": 20,
    "chapterId": 31,
    "verseId": 25,
    "text": "עֹז־וְהָדָ֥ר לְבוּשָׁ֑הּ וַ֝תִּשְׂחַ֗ק לְי֣וֹם אַחֲרֽוֹן׃ ‬"
  },
  {
    "bookId": 20,
    "chapterId": 31,
    "verseId": 26,
    "text": "פִּ֭יהָ פָּתְחָ֣ה בְחָכְמָ֑ה וְתֽוֹרַת־חֶ֝֗סֶד עַל־לְשׁוֹנָֽהּ׃ ‬"
  },
  {
    "bookId": 20,
    "chapterId": 31,
    "verseId": 27,
    "text": "צ֭וֹפִיָּה הֲלִיכ֣וֹת בֵּיתָ֑הּ וְלֶ֥חֶם עַ֝צְל֗וּת לֹ֣א תֹאכֵֽל׃ ‬"
  },
  {
    "bookId": 20,
    "chapterId": 31,
    "verseId": 28,
    "text": "קָ֣מוּ בָ֭נֶיהָ וַֽיְאַשְּׁר֑וּהָ בַּ֝עְלָ֗הּ וַֽיְהַֽלְלָהּ׃ ‬"
  },
  {
    "bookId": 20,
    "chapterId": 31,
    "verseId": 29,
    "text": "רַבּ֣וֹת בָּ֭נוֹת עָ֣שׂוּ חָ֑יִל וְ֝אַ֗תְּ עָלִ֥ית עַל־כֻּלָּֽנָה׃ ‬"
  },
  {
    "bookId": 20,
    "chapterId": 31,
    "verseId": 30,
    "text": "שֶׁ֣קֶר הַ֭חֵן וְהֶ֣בֶל הַיֹּ֑פִי אִשָּׁ֥ה יִרְאַת־יְ֝הוָ֗ה הִ֣יא תִתְהַלָּֽל׃ ‬"
  },
  {
    "bookId": 20,
    "chapterId": 31,
    "verseId": 31,
    "text": "תְּנוּ־לָ֭הּ מִפְּרִ֣י יָדֶ֑יהָ וִֽיהַלְל֖וּהָ בַשְּׁעָרִ֣ים מַעֲשֶֽׂיהָ׃ ‬"
  }
]