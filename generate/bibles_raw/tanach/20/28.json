[
  {
    "bookId": 20,
    "chapterId": 28,
    "verseId": 1,
    "text": "נָ֣סוּ וְאֵין־רֹדֵ֣ף רָשָׁ֑ע וְ֝צַדִּיקִ֗ים כִּכְפִ֥יר יִבְטָֽח׃ ‬"
  },
  {
    "bookId": 20,
    "chapterId": 28,
    "verseId": 2,
    "text": "בְּפֶ֣שַֽׁע אֶ֭רֶץ רַבִּ֣ים שָׂרֶ֑יהָ וּבְאָדָ֥ם מֵבִ֥ין יֹ֝דֵ֗עַ כֵּ֣ן יַאֲרִֽיךְ׃ ‬"
  },
  {
    "bookId": 20,
    "chapterId": 28,
    "verseId": 3,
    "text": "גֶּ֣בֶר רָ֭שׁ וְעֹשֵׁ֣ק דַּלִּ֑ים מָטָ֥ר סֹ֝חֵ֗ף וְאֵ֣ין לָֽחֶם׃ ‬"
  },
  {
    "bookId": 20,
    "chapterId": 28,
    "verseId": 4,
    "text": "עֹזְבֵ֣י ת֭וֹרָה יְהַֽלְל֣וּ רָשָׁ֑ע וְשֹׁמְרֵ֥י ת֝וֹרָ֗ה יִתְגָּ֥רוּ בָֽם׃ פ ‬"
  },
  {
    "bookId": 20,
    "chapterId": 28,
    "verseId": 5,
    "text": "אַנְשֵׁי־רָ֭ע לֹא־יָבִ֣ינוּ מִשְׁפָּ֑ט וּמְבַקְשֵׁ֥י יְ֝הוָ֗ה יָבִ֥ינוּ כֹֽל׃ ‬"
  },
  {
    "bookId": 20,
    "chapterId": 28,
    "verseId": 6,
    "text": "טֽוֹב־רָ֭שׁ הוֹלֵ֣ךְ בְּתֻמּ֑וֹ מֵעִקֵּ֥שׁ דְּ֝רָכַ֗יִם וְה֣וּא עָשִֽׁיר׃ ‬"
  },
  {
    "bookId": 20,
    "chapterId": 28,
    "verseId": 7,
    "text": "נוֹצֵ֣ר תּ֭וֹרָה בֵּ֣ן מֵבִ֑ין וְרֹעֶ֥‪[t]‬ה זֽ֝וֹלְלִ֗ים יַכְלִ֥ים אָבִֽיו׃ ‬"
  },
  {
    "bookId": 20,
    "chapterId": 28,
    "verseId": 8,
    "text": "מַרְבֶּ֣ה ה֭וֹנוֹ בְּנֶ֣שֶׁךְ *ובתרבית **וְתַרְבִּ֑ית לְחוֹנֵ֖ן דַּלִּ֣ים יִקְבְּצֶֽנּוּ׃ ‬"
  },
  {
    "bookId": 20,
    "chapterId": 28,
    "verseId": 9,
    "text": "מֵסִ֣יר אָ֭זְנוֹ מִשְּׁמֹ֣עַ תּוֹרָ֑ה גַּֽם־תְּ֝פִלָּת֗וֹ תּוֹעֵבָֽה׃ ‬"
  },
  {
    "bookId": 20,
    "chapterId": 28,
    "verseId": 10,
    "text": "מַשְׁגֶּ֤ה יְשָׁרִ֨ים ׀ בְּדֶ֥רֶךְ רָ֗ע בִּשְׁחוּת֥וֹ הֽוּא־יִפּ֑וֹל וּ֝תְמִימִ֗ים יִנְחֲלוּ־טֽוֹב׃ ‬"
  },
  {
    "bookId": 20,
    "chapterId": 28,
    "verseId": 11,
    "text": "חָכָ֣ם בְּ֭עֵינָיו אִ֣ישׁ עָשִׁ֑יר וְדַ֖ל מֵבִ֣ין יַחְקְרֶֽנּוּ׃ ‬"
  },
  {
    "bookId": 20,
    "chapterId": 28,
    "verseId": 12,
    "text": "בַּעֲלֹ֣ץ צַ֭דִּיקִים רַבָּ֣ה תִפְאָ֑רֶת וּבְק֥וּם רְ֝שָׁעִ֗ים יְחֻפַּ֥שׂ אָדָֽם׃ ‬"
  },
  {
    "bookId": 20,
    "chapterId": 28,
    "verseId": 13,
    "text": "מְכַסֶּ֣ה פְ֭שָׁעָיו לֹ֣א יַצְלִ֑יחַ וּמוֹדֶ֖ה וְעֹזֵ֣ב יְרֻחָֽם׃ ‬"
  },
  {
    "bookId": 20,
    "chapterId": 28,
    "verseId": 14,
    "text": "אַשְׁרֵ֣י אָ֭דָם מְפַחֵ֣ד תָּמִ֑יד וּמַקְשֶׁ֥ה לִ֝בּ֗וֹ יִפּ֥וֹל בְּרָעָֽה׃ ‬"
  },
  {
    "bookId": 20,
    "chapterId": 28,
    "verseId": 15,
    "text": "אֲרִי־נֹ֭הֵם וְדֹ֣ב שׁוֹקֵ֑ק מֹשֵׁ֥ל רָ֝שָׁ֗ע עַ֣ל עַם־דָּֽל׃ ‬"
  },
  {
    "bookId": 20,
    "chapterId": 28,
    "verseId": 16,
    "text": "נָגִ֗יד חֲסַ֣ר תְּ֭בוּנוֹת וְרַ֥ב מַעֲשַׁקּ֑וֹת *שנאי **שֹׂ֥נֵא בֶ֝֗צַע יַאֲרִ֥יךְ יָמִֽים׃ פ ‬"
  },
  {
    "bookId": 20,
    "chapterId": 28,
    "verseId": 17,
    "text": "אָ֭דָם עָשֻׁ֣ק בְּדַם־נָפֶשׁ‪[c]‬ עַד־בּ֥וֹר יָ֝נ֗וּס אַל־יִתְמְכוּ־בֽוֹ׃ ‬"
  },
  {
    "bookId": 20,
    "chapterId": 28,
    "verseId": 18,
    "text": "הוֹלֵ֣ךְ תָּ֭מִים יִוָּשֵׁ֑עַ וְנֶעְקַ֥שׁ דְּ֝רָכַ֗יִם יִפּ֥וֹל בְּאֶחָֽת׃ ‬"
  },
  {
    "bookId": 20,
    "chapterId": 28,
    "verseId": 19,
    "text": "עֹבֵ֣ד אַ֭דְמָתוֹ יִֽשְׂבַּֽע־לָ֑חֶם וּמְרַדֵּ֥ף רֵ֝קִ֗ים יִֽשְׂבַּֽע־רִֽישׁ׃ ‬"
  },
  {
    "bookId": 20,
    "chapterId": 28,
    "verseId": 20,
    "text": "אִ֣ישׁ אֱ֭מוּנוֹת רַב־בְּרָכ֑וֹת וְאָ֥ץ לְ֝הַעֲשִׁ֗יר לֹ֣א יִנָּקֶֽה׃ ‬"
  },
  {
    "bookId": 20,
    "chapterId": 28,
    "verseId": 21,
    "text": "הַֽכֵּר־פָּנִ֥ים לֹא־ט֑וֹב וְעַל־פַּת־לֶ֝֗חֶם יִפְשַׁע־גָּֽבֶר׃ ‬"
  },
  {
    "bookId": 20,
    "chapterId": 28,
    "verseId": 22,
    "text": "נִֽבֳהָ֥ל לַה֗וֹן אִ֭ישׁ רַ֣ע עָ֑יִן וְלֹֽא־יֵ֝דַע כִּי־חֶ֥סֶר יְבֹאֶֽנּוּ׃ ‬"
  },
  {
    "bookId": 20,
    "chapterId": 28,
    "verseId": 23,
    "text": "מ֘וֹכִ֤יחַ אָדָ֣ם אַ֭חֲרַי חֵ֣ן יִמְצָ֑א מִֽמַּחֲלִ֥יק לָשֽׁוֹן׃ ‬"
  },
  {
    "bookId": 20,
    "chapterId": 28,
    "verseId": 24,
    "text": "גּוֹזֵ֤ל ׀ אָ֘בִ֤יו וְאִמּ֗וֹ וְאֹמֵ֥ר אֵֽין־פָּ֑שַׁע חָבֵ֥ר ה֝֗וּא לְאִ֣ישׁ מַשְׁחִֽית׃ ‬"
  },
  {
    "bookId": 20,
    "chapterId": 28,
    "verseId": 25,
    "text": "רְחַב־נֶ֭פֶשׁ יְגָרֶ֣ה מָד֑וֹן וּבוֹטֵ֖חַ עַל־יְהוָ֣ה יְדֻשָּֽׁן׃ ‬"
  },
  {
    "bookId": 20,
    "chapterId": 28,
    "verseId": 26,
    "text": "בּוֹטֵ֣חַ בְּ֭לִבּוֹ ה֣וּא כְסִ֑יל וְהוֹלֵ֥ךְ בְּ֝חָכְמָ֗ה ה֣וּא יִמָּלֵֽט׃ ‬"
  },
  {
    "bookId": 20,
    "chapterId": 28,
    "verseId": 27,
    "text": "נוֹתֵ֣ן לָ֭רָשׁ אֵ֣ין מַחְס֑וֹר וּמַעְלִ֥ים עֵ֝ינָ֗יו רַב־מְאֵרֽוֹת׃ ‬"
  },
  {
    "bookId": 20,
    "chapterId": 28,
    "verseId": 28,
    "text": "בְּק֣וּם רְ֭שָׁעִים יִסָּתֵ֣ר אָדָ֑ם וּ֝בְאָבְדָ֗ם יִרְבּ֥וּ צַדִּיקִֽים׃ ‬"
  }
]