[
  {
    "bookId": 25,
    "chapterId": 3,
    "verseId": 1,
    "text": "אֲנִ֤י הַגֶּ֙בֶר֙ רָאָ֣ה עֳנִ֔י בְּשֵׁ֖בֶט עֶבְרָתֽוֹ׃ ‬"
  },
  {
    "bookId": 25,
    "chapterId": 3,
    "verseId": 2,
    "text": "אוֹתִ֥י נָהַ֛ג וַיֹּלַ֖ךְ חֹ֥שֶׁךְ וְלֹא־אֽוֹר׃ ‬"
  },
  {
    "bookId": 25,
    "chapterId": 3,
    "verseId": 3,
    "text": "אַ֣ךְ בִּ֥י יָשֻׁ֛ב יַהֲפֹ֥ךְ יָד֖וֹ כָּל־הַיּֽוֹם׃ ס ‬"
  },
  {
    "bookId": 25,
    "chapterId": 3,
    "verseId": 4,
    "text": "בִּלָּ֤ה בְשָׂרִי֙ וְעוֹרִ֔י שִׁבַּ֖ר עַצְמוֹתָֽי׃ ‬"
  },
  {
    "bookId": 25,
    "chapterId": 3,
    "verseId": 5,
    "text": "בָּנָ֥ה עָלַ֛י וַיַּקַּ֖ף רֹ֥אשׁ וּתְלָאָֽה׃ ‬"
  },
  {
    "bookId": 25,
    "chapterId": 3,
    "verseId": 6,
    "text": "בְּמַחֲשַׁכִּ֥ים הוֹשִׁיבַ֖נִי כְּמֵתֵ֥י עוֹלָֽם׃ ס ‬"
  },
  {
    "bookId": 25,
    "chapterId": 3,
    "verseId": 7,
    "text": "גָּדַ֧ר בַּעֲדִ֛י וְלֹ֥א אֵצֵ֖א הִכְבִּ֥יד נְחָשְׁתִּֽי׃ ‬"
  },
  {
    "bookId": 25,
    "chapterId": 3,
    "verseId": 8,
    "text": "גַּ֣ם כִּ֤י אֶזְעַק֙ וַאֲשַׁוֵּ֔עַ שָׂתַ֖ם תְּפִלָּתִֽי׃ ‬"
  },
  {
    "bookId": 25,
    "chapterId": 3,
    "verseId": 9,
    "text": "גָּדַ֤ר דְּרָכַי֙ בְּגָזִ֔ית נְתִיבֹתַ֖י עִוָּֽה׃ ס ‬"
  },
  {
    "bookId": 25,
    "chapterId": 3,
    "verseId": 10,
    "text": "דֹּ֣ב אֹרֵ֥ב הוּא֙ לִ֔י *אריה **אֲרִ֖י בְּמִסְתָּרִֽים׃ ‬"
  },
  {
    "bookId": 25,
    "chapterId": 3,
    "verseId": 11,
    "text": "דְּרָכַ֥י סוֹרֵ֛ר וַֽיְפַשְּׁחֵ֖נִי שָׂמַ֥נִי שֹׁמֵֽם׃ ‬"
  },
  {
    "bookId": 25,
    "chapterId": 3,
    "verseId": 12,
    "text": "דָּרַ֤ךְ קַשְׁתוֹ֙ וַיַּצִּיבֵ֔נִי כַּמַּטָּרָ֖א לַחֵֽץ׃ ס ‬"
  },
  {
    "bookId": 25,
    "chapterId": 3,
    "verseId": 13,
    "text": "הֵבִיא֙ בְּכִלְיוֹתָ֔י בְּנֵ֖י אַשְׁפָּתֽוֹ׃ ‬"
  },
  {
    "bookId": 25,
    "chapterId": 3,
    "verseId": 14,
    "text": "הָיִ֤יתִי שְּׂחֹק֙ לְכָל־עַמִּ֔י נְגִינָתָ֖ם כָּל־הַיּֽוֹם׃ ‬"
  },
  {
    "bookId": 25,
    "chapterId": 3,
    "verseId": 15,
    "text": "הִשְׂבִּיעַ֥נִי בַמְּרוֹרִ֖ים הִרְוַ֥נִי לַעֲנָֽה׃ ס ‬"
  },
  {
    "bookId": 25,
    "chapterId": 3,
    "verseId": 16,
    "text": "וַיַּגְרֵ֤ס בֶּֽחָצָץ֙ שִׁנָּ֔י הִכְפִּישַׁ֖נִי בָּאֵֽפֶר׃ ‬"
  },
  {
    "bookId": 25,
    "chapterId": 3,
    "verseId": 17,
    "text": "וַתִּזְנַ֧ח מִשָּׁל֛וֹם נַפְשִׁ֖י נָשִׁ֥יתִי טוֹבָֽה׃ ‬"
  },
  {
    "bookId": 25,
    "chapterId": 3,
    "verseId": 18,
    "text": "וָאֹמַר֙ אָבַ֣ד נִצְחִ֔י וְתוֹחַלְתִּ֖י מֵיְהוָֽה׃ ס ‬"
  },
  {
    "bookId": 25,
    "chapterId": 3,
    "verseId": 19,
    "text": "זְכָר־עָנְיִ֥י וּמְרוּדִ֖י לַעֲנָ֥ה וָרֹֽאשׁ׃ ‬"
  },
  {
    "bookId": 25,
    "chapterId": 3,
    "verseId": 20,
    "text": "זָכ֣וֹר תִּזְכּ֔וֹר *ותשיח **וְתָשׁ֥וֹחַ עָלַ֖י נַפְשִֽׁי׃ ‬"
  },
  {
    "bookId": 25,
    "chapterId": 3,
    "verseId": 21,
    "text": "זֹ֛את אָשִׁ֥יב אֶל־לִבִּ֖י עַל־כֵּ֥ן אוֹחִֽיל׃ ס ‬"
  },
  {
    "bookId": 25,
    "chapterId": 3,
    "verseId": 22,
    "text": "חַֽסְדֵ֤י יְהוָה֙ כִּ֣י לֹא־תָ֔מְנוּ כִּ֥י לֹא־כָל֖וּ רַחֲמָֽיו׃ ‬"
  },
  {
    "bookId": 25,
    "chapterId": 3,
    "verseId": 23,
    "text": "חֲדָשִׁים֙ לַבְּקָרִ֔ים רַבָּ֖ה אֱמוּנָתֶֽךָ׃ ‬"
  },
  {
    "bookId": 25,
    "chapterId": 3,
    "verseId": 24,
    "text": "חֶלְקִ֤י יְהוָה֙ אָמְרָ֣ה נַפְשִׁ֔י עַל־כֵּ֖ן אוֹחִ֥יל לֽוֹ׃ ס ‬"
  },
  {
    "bookId": 25,
    "chapterId": 3,
    "verseId": 25,
    "text": "ט֤וֹב יְהוָה֙ לְקֹוָ֔ו לְנֶ֖פֶשׁ תִּדְרְשֶֽׁנּוּ׃ ‬"
  },
  {
    "bookId": 25,
    "chapterId": 3,
    "verseId": 26,
    "text": "ט֤וֹב וְיָחִיל֙ וְדוּמָ֔ם לִתְשׁוּעַ֖ת יְהוָֽה׃ ‬"
  },
  {
    "bookId": 25,
    "chapterId": 3,
    "verseId": 27,
    "text": "ט֣וֹב לַגֶּ֔בֶר כִּֽי־יִשָּׂ֥א עֹ֖ל בִּנְעוּרָֽיו׃ ס ‬"
  },
  {
    "bookId": 25,
    "chapterId": 3,
    "verseId": 28,
    "text": "יֵשֵׁ֤ב בָּדָד֙ וְיִדֹּ֔ם כִּ֥י נָטַ֖ל עָלָֽיו׃ ‬"
  },
  {
    "bookId": 25,
    "chapterId": 3,
    "verseId": 29,
    "text": "יִתֵּ֤ן בֶּֽעָפָר֙ פִּ֔יהוּ אוּלַ֖י יֵ֥שׁ תִּקְוָֽה׃ ‬"
  },
  {
    "bookId": 25,
    "chapterId": 3,
    "verseId": 30,
    "text": "יִתֵּ֧ן לְמַכֵּ֛הוּ לֶ֖חִי יִשְׂבַּ֥ע בְּחֶרְפָּֽה׃ ס ‬"
  },
  {
    "bookId": 25,
    "chapterId": 3,
    "verseId": 31,
    "text": "כִּ֣י לֹ֥א יִזְנַ֛ח לְעוֹלָ֖ם אֲדֹנָֽי׃ ‬"
  },
  {
    "bookId": 25,
    "chapterId": 3,
    "verseId": 32,
    "text": "כִּ֣י אִם־הוֹגָ֔ה וְרִחַ֖ם כְּרֹ֥ב *חסדו **חֲסָדָֽיו׃ ‬"
  },
  {
    "bookId": 25,
    "chapterId": 3,
    "verseId": 33,
    "text": "כִּ֣י לֹ֤א עִנָּה֙ מִלִבּ֔וֹ וַיַּגֶּ֖ה בְ‪[t]‬נֵי־אִֽישׁ׃ ס ‬"
  },
  {
    "bookId": 25,
    "chapterId": 3,
    "verseId": 34,
    "text": "לְדַכֵּא֙ תַּ֣חַת רַגְלָ֔יו כֹּ֖ל אֲסִ֥ירֵי אָֽרֶץ׃ ‬"
  },
  {
    "bookId": 25,
    "chapterId": 3,
    "verseId": 35,
    "text": "לְהַטּוֹת֙ מִשְׁפַּט־גָּ֔בֶר נֶ֖גֶד פְּנֵ֥י עֶלְיֽוֹן׃ ‬"
  },
  {
    "bookId": 25,
    "chapterId": 3,
    "verseId": 36,
    "text": "לְעַוֵּ֤ת אָדָם֙ בְּרִיב֔וֹ אֲדֹנָ֖י לֹ֥א רָאָֽה׃ ס ‬"
  },
  {
    "bookId": 25,
    "chapterId": 3,
    "verseId": 37,
    "text": "מִ֣י זֶ֤ה אָמַר֙ וַתֶּ֔הִי אֲדֹנָ֖י לֹ֥א צִוָּֽה׃ ‬"
  },
  {
    "bookId": 25,
    "chapterId": 3,
    "verseId": 38,
    "text": "מִפִּ֤י עֶלְיוֹן֙ לֹ֣א תֵצֵ֔א הָרָע֖וֹת וְהַטּֽוֹב׃ ‬"
  },
  {
    "bookId": 25,
    "chapterId": 3,
    "verseId": 39,
    "text": "מַה־יִּתְאוֹנֵן֙ אָדָ֣ם חָ֔י גֶּ֖בֶר עַל־*חטאו **חֲטָאָֽיו׃ ס ‬"
  },
  {
    "bookId": 25,
    "chapterId": 3,
    "verseId": 40,
    "text": "נַחְפְּשָׂ֤ה דְרָכֵ֙ינוּ֙ וְֽנַחְקֹ֔רָה וְנָשׁ֖וּבָה עַד־יְהוָֽה׃ ‬"
  },
  {
    "bookId": 25,
    "chapterId": 3,
    "verseId": 41,
    "text": "נִשָּׂ֤א לְבָבֵ֙נוּ֙ אֶל־כַּפָּ֔יִם אֶל־אֵ֖ל בַּשָּׁמָֽיִם׃ ‬"
  },
  {
    "bookId": 25,
    "chapterId": 3,
    "verseId": 42,
    "text": "נַ֤חְנוּ פָשַׁ֙עְנוּ֙ וּמָרִ֔ינוּ אַתָּ֖ה לֹ֥א סָלָֽחְתָּ׃ ס ‬"
  },
  {
    "bookId": 25,
    "chapterId": 3,
    "verseId": 43,
    "text": "סַכֹּ֤תָה בָאַף֙ וַֽתִּרְדְּפֵ֔נוּ הָרַ֖גְתָּ לֹ֥א חָמָֽלְתָּ׃ ‬"
  },
  {
    "bookId": 25,
    "chapterId": 3,
    "verseId": 44,
    "text": "סַכּ֤וֹתָה בֶֽעָנָן֙ לָ֔ךְ מֵעֲב֖וֹר תְּפִלָּֽה׃ ‬"
  },
  {
    "bookId": 25,
    "chapterId": 3,
    "verseId": 45,
    "text": "סְחִ֧י וּמָא֛וֹס תְּשִׂימֵ֖נוּ בְּקֶ֥רֶב הָעַמִּֽים׃ ס ‬"
  },
  {
    "bookId": 25,
    "chapterId": 3,
    "verseId": 46,
    "text": "פָּצ֥וּ עָלֵ֛ינוּ פִּיהֶ֖ם כָּל־אֹיְבֵֽינוּ׃ ‬"
  },
  {
    "bookId": 25,
    "chapterId": 3,
    "verseId": 47,
    "text": "פַּ֧חַד וָפַ֛חַת הָ֥יָה לָ֖נוּ הַשֵּׁ֥את וְהַשָּֽׁבֶר׃ ‬"
  },
  {
    "bookId": 25,
    "chapterId": 3,
    "verseId": 48,
    "text": "פַּלְגֵי־מַ֙יִם֙ תֵּרַ֣ד עֵינִ֔י עַל־שֶׁ֖בֶר בַּת־עַמִּֽי׃ ס ‬"
  },
  {
    "bookId": 25,
    "chapterId": 3,
    "verseId": 49,
    "text": "עֵינִ֧י נִגְּרָ֛ה וְלֹ֥א תִדְמֶ֖ה מֵאֵ֥ין הֲפֻגֽוֹת׃ ‬"
  },
  {
    "bookId": 25,
    "chapterId": 3,
    "verseId": 50,
    "text": "עַד־יַשְׁקִ֣יף וְיֵ֔רֶא יְהוָ֖ה מִשָּׁמָֽיִם׃ ‬"
  },
  {
    "bookId": 25,
    "chapterId": 3,
    "verseId": 51,
    "text": "עֵינִי֙ עֽוֹלְלָ֣ה לְנַפְשִׁ֔י מִכֹּ֖ל בְּנ֥וֹת עִירִֽי׃ ס ‬"
  },
  {
    "bookId": 25,
    "chapterId": 3,
    "verseId": 52,
    "text": "צ֥וֹד צָד֛וּנִי כַּצִּפּ֖וֹר אֹיְבַ֥י חִנָּֽם׃ ‬"
  },
  {
    "bookId": 25,
    "chapterId": 3,
    "verseId": 53,
    "text": "צָֽמְת֤וּ בַבּוֹר֙ חַיָּ֔י וַיַּדּוּ־אֶ֖בֶן בִּֽי׃ ‬"
  },
  {
    "bookId": 25,
    "chapterId": 3,
    "verseId": 54,
    "text": "צָֽפוּ־מַ֥יִם עַל־רֹאשִׁ֖י אָמַ֥רְתִּי נִגְזָֽרְתִּי׃ ס ‬"
  },
  {
    "bookId": 25,
    "chapterId": 3,
    "verseId": 55,
    "text": "קָרָ֤אתִי שִׁמְךָ֙ יְהוָ֔ה מִבּ֖וֹר תַּחְתִּיּֽוֹת׃ ‬"
  },
  {
    "bookId": 25,
    "chapterId": 3,
    "verseId": 56,
    "text": "קוֹלִ֖י שָׁמָ֑עְתָּ אַל־תַּעְלֵ֧ם אָזְנְךָ֛ לְרַוְחָתִ֖י לְשַׁוְעָתִֽי׃ ‬"
  },
  {
    "bookId": 25,
    "chapterId": 3,
    "verseId": 57,
    "text": "קָרַ֙בְתָּ֙ בְּי֣וֹם אֶקְרָאֶ֔ךָּ אָמַ֖רְתָּ אַל־תִּירָֽא׃ ס ‬"
  },
  {
    "bookId": 25,
    "chapterId": 3,
    "verseId": 58,
    "text": "רַ֧בְתָּ אֲדֹנָ֛י רִיבֵ֥י נַפְשִׁ֖י גָּאַ֥לְתָּ חַיָּֽי׃ ‬"
  },
  {
    "bookId": 25,
    "chapterId": 3,
    "verseId": 59,
    "text": "רָאִ֤יתָה יְהוָה֙ עַוָּ֣תָתִ֔י שָׁפְטָ֖ה מִשְׁפָּטִֽי׃ ‬"
  },
  {
    "bookId": 25,
    "chapterId": 3,
    "verseId": 60,
    "text": "רָאִ֙יתָה֙ כָּל־נִקְמָתָ֔ם כָּל־מַחְשְׁבֹתָ֖ם לִֽי׃ ס ‬"
  },
  {
    "bookId": 25,
    "chapterId": 3,
    "verseId": 61,
    "text": "שָׁמַ֤עְתָּ חֶרְפָּתָם֙ יְהוָ֔ה כָּל־מַחְשְׁבֹתָ֖ם עָלָֽי׃ ‬"
  },
  {
    "bookId": 25,
    "chapterId": 3,
    "verseId": 62,
    "text": "שִׂפְתֵ֤י קָמַי֙ וְהֶגְיוֹנָ֔ם עָלַ֖י כָּל־הַיּֽוֹם׃ ‬"
  },
  {
    "bookId": 25,
    "chapterId": 3,
    "verseId": 63,
    "text": "שִׁבְתָּ֤ם וְקִֽימָתָם֙ הַבִּ֔יטָה אֲנִ֖י מַנְגִּינָתָֽם׃ ס ‬"
  },
  {
    "bookId": 25,
    "chapterId": 3,
    "verseId": 64,
    "text": "תָּשִׁ֨יב לָהֶ֥ם גְּמ֛וּל יְהוָ֖ה כְּמַעֲשֵׂ֥ה יְדֵיהֶֽם׃ ‬"
  },
  {
    "bookId": 25,
    "chapterId": 3,
    "verseId": 65,
    "text": "תִּתֵּ֤ן לָהֶם֙ מְגִנַּת־לֵ֔ב תַּאֲלָֽתְךָ֖ לָהֶֽם׃ ‬"
  },
  {
    "bookId": 25,
    "chapterId": 3,
    "verseId": 66,
    "text": "תִּרְדֹּ֤ף בְּאַף֙ וְתַשְׁמִידֵ֔ם מִתַּ֖חַת שְׁמֵ֥י יְהוָֽה׃ פ ‬"
  }
]