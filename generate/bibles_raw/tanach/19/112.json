[
  {
    "bookId": 19,
    "chapterId": 112,
    "verseId": 1,
    "text": "הַ֥לְלוּ יָ֨הּ ׀ אַשְׁרֵי־אִ֭ישׁ יָרֵ֣א אֶת־יְהוָ֑ה בְּ֝מִצְוֺתָ֗יו חָפֵ֥ץ מְאֹֽד׃ ‬"
  },
  {
    "bookId": 19,
    "chapterId": 112,
    "verseId": 2,
    "text": "גִּבּ֣וֹר בָּ֭אָרֶץ יִהְיֶ֣ה זַרְע֑וֹ דּ֭וֹר יְשָׁרִ֣ים יְבֹרָֽךְ׃ ‬"
  },
  {
    "bookId": 19,
    "chapterId": 112,
    "verseId": 3,
    "text": "הוֹן־וָעֹ֥שֶׁר בְּבֵית֑וֹ וְ֝צִדְקָת֗וֹ עֹמֶ֥דֶת לָעַֽד׃ ‬"
  },
  {
    "bookId": 19,
    "chapterId": 112,
    "verseId": 4,
    "text": "זָ֘רַ֤ח בַּחֹ֣שֶׁךְ א֭וֹר לַיְשָׁרִ֑ים חַנּ֖וּן וְרַח֣וּם וְצַדִּֽיק׃ ‬"
  },
  {
    "bookId": 19,
    "chapterId": 112,
    "verseId": 5,
    "text": "טֽוֹב־אִ֭ישׁ חוֹנֵ֣ן וּמַלְוֶ֑ה יְכַלְכֵּ֖ל דְּבָרָ֣יו בְּמִשְׁפָּֽט׃ ‬"
  },
  {
    "bookId": 19,
    "chapterId": 112,
    "verseId": 6,
    "text": "כִּֽי־לְעוֹלָ֥ם לֹא־יִמּ֑וֹט לְזֵ֥כֶר ע֝וֹלָ֗ם יִהְיֶ֥ה צַדִּֽיק׃ ‬"
  },
  {
    "bookId": 19,
    "chapterId": 112,
    "verseId": 7,
    "text": "מִשְּׁמוּעָ֣ה רָ֭עָה לֹ֣א יִירָ֑א נָכ֥וֹן לִ֝בּ֗וֹ בָּטֻ֥חַ בַּיהוָֽה׃ ‬"
  },
  {
    "bookId": 19,
    "chapterId": 112,
    "verseId": 8,
    "text": "סָמ֣וּךְ לִ֭בּוֹ לֹ֣א יִירָ֑א עַ֖ד אֲשֶׁר־יִרְאֶ֣ה בְצָרָֽיו׃ ‬"
  },
  {
    "bookId": 19,
    "chapterId": 112,
    "verseId": 9,
    "text": "פִּזַּ֤ר ׀ נָ֘תַ֤ן לָאֶבְיוֹנִ֗ים צִ֭דְקָתוֹ עֹמֶ֣דֶת לָעַ֑ד קַ֝רְנ֗וֹ תָּר֥וּם בְּכָבֽוֹד׃ ‬"
  },
  {
    "bookId": 19,
    "chapterId": 112,
    "verseId": 10,
    "text": "רָ֘שָׁ֤ע יִרְאֶ֨ה ׀ וְכָעָ֗ס שִׁנָּ֣יו יַחֲרֹ֣ק וְנָמָ֑ס תַּאֲוַ֖ת רְשָׁעִ֣ים תֹּאבֵֽד׃ ‬"
  }
]