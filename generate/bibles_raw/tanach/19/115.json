[
  {
    "bookId": 19,
    "chapterId": 115,
    "verseId": 1,
    "text": "לֹ֤א לָ֥נוּ יְהוָ֗ה לֹ֫א לָ֥נוּ כִּֽי־לְ֭שִׁמְךָ תֵּ֣ן כָּב֑וֹד עַל־חַ֝סְדְּךָ֗ עַל־אֲמִתֶּֽךָ׃ ‬"
  },
  {
    "bookId": 19,
    "chapterId": 115,
    "verseId": 2,
    "text": "לָ֭מָּה יֹאמְר֣וּ הַגּוֹיִ֑ם אַיֵּה־נָ֝֗א אֱלֹהֵיהֶֽם׃ ‬"
  },
  {
    "bookId": 19,
    "chapterId": 115,
    "verseId": 3,
    "text": "וֵֽאלֹהֵ֥ינוּ בַשָּׁמָ֑יִם כֹּ֭ל אֲשֶׁר־חָפֵ֣ץ עָשָֽׂה׃ ‬"
  },
  {
    "bookId": 19,
    "chapterId": 115,
    "verseId": 4,
    "text": "עֲ‍ֽ֭צַבֵּיהֶם כֶּ֣סֶף וְזָהָ֑ב מַ֝עֲשֵׂ֗ה יְדֵ֣י אָדָֽם׃ ‬"
  },
  {
    "bookId": 19,
    "chapterId": 115,
    "verseId": 5,
    "text": "פֶּֽה־לָ֭הֶם וְלֹ֣א יְדַבֵּ֑רוּ עֵינַ֥יִם לָ֝הֶ֗ם וְלֹ֣א יִרְאֽוּ׃ ‬"
  },
  {
    "bookId": 19,
    "chapterId": 115,
    "verseId": 6,
    "text": "אָזְנַ֣יִם לָ֭הֶם וְלֹ֣א יִשְׁמָ֑עוּ אַ֥ף לָ֝הֶ֗ם וְלֹ֣א יְרִיחֽוּן׃ ‬"
  },
  {
    "bookId": 19,
    "chapterId": 115,
    "verseId": 7,
    "text": "יְדֵיהֶ֤ם ׀ וְלֹ֬א יְמִישׁ֗וּן רַ֭גְלֵיהֶם וְלֹ֣א יְהַלֵּ֑כוּ לֹֽא־יֶ֝הְגּ֗וּ בִּגְרוֹנָֽם׃ ‬"
  },
  {
    "bookId": 19,
    "chapterId": 115,
    "verseId": 8,
    "text": "כְּ֭מוֹהֶם יִהְי֣וּ עֹשֵׂיהֶ֑ם כֹּ֭ל אֲשֶׁר־בֹּטֵ֣חַ בָּהֶֽם׃ ‬"
  },
  {
    "bookId": 19,
    "chapterId": 115,
    "verseId": 9,
    "text": "יִ֭שְׂרָאֵל בְּטַ֣ח בַּיהוָ֑ה עֶזְרָ֖ם וּמָגִנָּ֣ם הֽוּא׃ ‬"
  },
  {
    "bookId": 19,
    "chapterId": 115,
    "verseId": 10,
    "text": "בֵּ֣ית אַ֭הֲרֹן בִּטְח֣וּ בַיהוָ֑ה עֶזְרָ֖ם וּמָגִנָּ֣ם הֽוּא׃ ‬"
  },
  {
    "bookId": 19,
    "chapterId": 115,
    "verseId": 11,
    "text": "יִרְאֵ֣י יְ֭הוָה בִּטְח֣וּ בַיהוָ֑ה עֶזְרָ֖ם וּמָגִנָּ֣ם הֽוּא׃ ‬"
  },
  {
    "bookId": 19,
    "chapterId": 115,
    "verseId": 12,
    "text": "יְהוָה֮ זְכָרָ֢נוּ יְבָ֫רֵ֥ךְ יְ֭בָרֵךְ אֶת־בֵּ֣ית יִשְׂרָאֵ֑ל יְ֝בָרֵ֗ךְ אֶת־בֵּ֥ית אַהֲרֹֽן׃ ‬"
  },
  {
    "bookId": 19,
    "chapterId": 115,
    "verseId": 13,
    "text": "יְ֭בָרֵךְ יִרְאֵ֣י יְהוָ֑ה הַ֝קְּטַנִּ֗ים עִם־הַגְּדֹלִֽים׃ ‬"
  },
  {
    "bookId": 19,
    "chapterId": 115,
    "verseId": 14,
    "text": "יֹסֵ֣ף יְהוָ֣ה עֲלֵיכֶ֑ם עֲ֝לֵיכֶ֗ם וְעַל־בְּנֵיכֶֽם׃ ‬"
  },
  {
    "bookId": 19,
    "chapterId": 115,
    "verseId": 15,
    "text": "בְּרוּכִ֣ים אַ֭תֶּם לַיהוָ֑ה עֹ֝שֵׂ֗ה שָׁמַ֥יִם וָאָֽרֶץ׃ ‬"
  },
  {
    "bookId": 19,
    "chapterId": 115,
    "verseId": 16,
    "text": "הַשָּׁמַ֣יִם שָׁ֭מַיִם לַיהוָ֑ה וְ֝הָאָ֗רֶץ נָתַ֥ן לִבְנֵי־אָדָֽם׃ ‬"
  },
  {
    "bookId": 19,
    "chapterId": 115,
    "verseId": 17,
    "text": "לֹ֣א הַ֭מֵּתִים יְהַֽלְלוּ־יָ֑הּ וְ֝לֹ֗א כָּל־יֹרְדֵ֥י דוּמָֽה׃ ‬"
  },
  {
    "bookId": 19,
    "chapterId": 115,
    "verseId": 18,
    "text": "וַאֲנַ֤חְנוּ ׀ נְבָ֘רֵ֤ךְ יָ֗הּ מֵֽעַתָּ֥ה וְעַד־עוֹלָ֗ם הַֽלְלוּ־יָֽהּ׃ ‬"
  }
]