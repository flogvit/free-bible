[
  {
    "bookId": 19,
    "chapterId": 29,
    "verseId": 1,
    "text": "מִזְמ֗וֹר לְדָ֫וִ֥ד הָב֣וּ לֽ͏ַ֭יהוָה בְּנֵ֣י אֵלִ֑ים הָב֥וּ לַ֝יהוָ֗ה כָּב֥וֹד וָעֹֽז׃ ‬"
  },
  {
    "bookId": 19,
    "chapterId": 29,
    "verseId": 2,
    "text": "הָב֣וּ לַֽ֭יהוָה כְּב֣וֹד שְׁמ֑וֹ הִשְׁתַּחֲו֥וּ לַ֝יהוָ֗ה בְּהַדְרַת־קֹֽדֶשׁ׃ ‬"
  },
  {
    "bookId": 19,
    "chapterId": 29,
    "verseId": 3,
    "text": "ק֥וֹל יְהוָ֗ה עַל־הַ֫מָּ֥יִם אֵֽל־הַכָּב֥וֹד הִרְעִ֑ים יְ֝הוָ֗ה עַל־מַ֥יִם רַבִּֽים׃ ‬"
  },
  {
    "bookId": 19,
    "chapterId": 29,
    "verseId": 4,
    "text": "קוֹל־יְהוָ֥ה בַּכֹּ֑חַ ק֥וֹל יְ֝הוָ֗ה בֶּהָדָֽר׃ ‬"
  },
  {
    "bookId": 19,
    "chapterId": 29,
    "verseId": 5,
    "text": "ק֣וֹל יְ֭הוָה שֹׁבֵ֣ר אֲרָזִ֑ים וַיְשַׁבֵּ֥ר יְ֝הוָ֗ה אֶת־אַרְזֵ֥י הַלְּבָנֽוֹן׃ ‬"
  },
  {
    "bookId": 19,
    "chapterId": 29,
    "verseId": 6,
    "text": "וַיַּרְקִידֵ֥ם כְּמוֹ־עֵ֑גֶל לְבָנ֥וֹן וְ֝שִׂרְיֹ֗ן כְּמ֣וֹ בֶן־רְאֵמִֽים׃ ‬"
  },
  {
    "bookId": 19,
    "chapterId": 29,
    "verseId": 7,
    "text": "קוֹל־יְהוָ֥ה חֹצֵ֗ב לַהֲב֥וֹת אֵֽשׁ׃ ‬"
  },
  {
    "bookId": 19,
    "chapterId": 29,
    "verseId": 8,
    "text": "ק֣וֹל יְ֭הוָה יָחִ֣יל מִדְבָּ֑ר יָחִ֥יל יְ֝הוָ֗ה מִדְבַּ֥ר קָדֵֽשׁ׃ ‬"
  },
  {
    "bookId": 19,
    "chapterId": 29,
    "verseId": 9,
    "text": "ק֤וֹל יְהוָ֨ה ׀ יְחוֹלֵ֣ל אַיָּלוֹת֮ וַֽיֶּחֱשֹׂ֢ף יְעָ֫ר֥וֹת וּבְהֵיכָל֑וֹ כֻּ֝לּ֗וֹ אֹמֵ֥ר כָּבֽוֹד׃ ‬"
  },
  {
    "bookId": 19,
    "chapterId": 29,
    "verseId": 10,
    "text": "יְ֭הוָה לַמַּבּ֣וּל יָשָׁ֑ב וַיֵּ֥שֶׁב יְ֝הוָ֗ה מֶ֣לֶךְ לְעוֹלָֽם׃ ‬"
  },
  {
    "bookId": 19,
    "chapterId": 29,
    "verseId": 11,
    "text": "יְֽהוָ֗ה עֹ֭ז לְעַמּ֣וֹ יִתֵּ֑ן יְהוָ֓ה ׀ יְבָרֵ֖ךְ אֶת־עַמּ֣וֹ בַשָּׁלֽוֹם׃ ‬"
  }
]