[
  {
    "bookId": 19,
    "chapterId": 63,
    "verseId": 1,
    "text": "מִזְמ֥וֹר לְדָוִ֑ד בִּ֝הְיוֹת֗וֹ בְּמִדְבַּ֥ר יְהוּדָֽה׃ ‬"
  },
  {
    "bookId": 19,
    "chapterId": 63,
    "verseId": 2,
    "text": "אֱלֹהִ֤ים ׀ אֵלִ֥י אַתָּ֗ה אֲ‍ֽשַׁחֲ֫רֶ֥ךָּ צָמְאָ֬ה לְךָ֨ ׀ נַפְשִׁ֗י כָּמַ֣הּ לְךָ֣ בְשָׂרִ֑י בְּאֶֽרֶץ־צִיָּ֖ה וְעָיֵ֣ף בְּלִי־מָֽיִם׃ ‬"
  },
  {
    "bookId": 19,
    "chapterId": 63,
    "verseId": 3,
    "text": "כֵּ֭ן בַּקֹּ֣דֶשׁ חֲזִיתִ֑יךָ לִרְא֥וֹת עֻ֝זְּךָ֗ וּכְבוֹדֶֽךָ׃ ‬"
  },
  {
    "bookId": 19,
    "chapterId": 63,
    "verseId": 4,
    "text": "כִּי־ט֣וֹב חַ֭סְדְּךָ מֵֽחַיִּ֗ים שְׂפָתַ֥י יְשַׁבְּחֽוּנְךָ׃ ‬"
  },
  {
    "bookId": 19,
    "chapterId": 63,
    "verseId": 5,
    "text": "כֵּ֣ן אֲבָרֶכְךָ֣ בְחַיָּ֑י בְּ֝שִׁמְךָ אֶשָּׂ֥א כַפָּֽי׃ ‬"
  },
  {
    "bookId": 19,
    "chapterId": 63,
    "verseId": 6,
    "text": "כְּמ֤וֹ חֵ֣לֶב וָ֭דֶשֶׁן תִּשְׂבַּ֣ע נַפְשִׁ֑י וְשִׂפְתֵ֥י רְ֝נָנ֗וֹת יְהַלֶּל־פִּֽי׃ ‬"
  },
  {
    "bookId": 19,
    "chapterId": 63,
    "verseId": 7,
    "text": "אִם־זְכַרְתִּ֥יךָ עַל־יְצוּעָ֑י בְּ֝אַשְׁמֻר֗וֹת אֶהְגֶּה־בָּֽךְ׃ ‬"
  },
  {
    "bookId": 19,
    "chapterId": 63,
    "verseId": 8,
    "text": "כִּֽי־הָיִ֣יתָ עֶזְרָ֣תָה לִּ֑י וּבְצֵ֖ל כְּנָפֶ֣יךָ אֲרַנֵּֽן׃ ‬"
  },
  {
    "bookId": 19,
    "chapterId": 63,
    "verseId": 9,
    "text": "דָּבְקָ֣ה נַפְשִׁ֣י אַחֲרֶ֑יךָ בִּ֝֗י תָּמְכָ֥ה יְמִינֶֽךָ׃ ‬"
  },
  {
    "bookId": 19,
    "chapterId": 63,
    "verseId": 10,
    "text": "וְהֵ֗מָּה לְ֭שׁוֹאָה יְבַקְשׁ֣וּ נַפְשִׁ֑י יָ֝בֹ֗אוּ בְּֽתַחְתִּיּ֥וֹת הָאָֽרֶץ׃ ‬"
  },
  {
    "bookId": 19,
    "chapterId": 63,
    "verseId": 11,
    "text": "יַגִּירֻ֥הוּ עַל־יְדֵי־חָ֑רֶב מְנָ֖ת שֻׁעָלִ֣ים יִהְיֽוּ׃ ‬"
  },
  {
    "bookId": 19,
    "chapterId": 63,
    "verseId": 12,
    "text": "וְהַמֶּלֶךְ֮ יִשְׂמַ֢ח בֵּאלֹ֫הִ֥ים יִ֭תְהַלֵּל כָּל־הַנִּשְׁבָּ֣ע בּ֑וֹ כִּ֥י יִ֝סָּכֵ֗ר פִּ֣י דֽוֹבְרֵי־שָֽׁקֶר׃ ‬"
  }
]