[
  {
    "bookId": 19,
    "chapterId": 66,
    "verseId": 1,
    "text": "לַ֭מְנַצֵּחַ שִׁ֣יר מִזְמ֑וֹר הָרִ֥יעוּ לֵ֝אלֹהִים כָּל־הָאָֽרֶץ׃ ‬"
  },
  {
    "bookId": 19,
    "chapterId": 66,
    "verseId": 2,
    "text": "זַמְּר֥וּ כְבֽוֹד־שְׁמ֑וֹ שִׂ֥ימוּ כָ֝ב֗וֹד תְּהִלָּתֽוֹ׃ ‬"
  },
  {
    "bookId": 19,
    "chapterId": 66,
    "verseId": 3,
    "text": "אִמְר֣וּ לֵ֭אלֹהִים מַה־נּוֹרָ֣א מַעֲשֶׂ֑יךָ בְּרֹ֥ב עֻ֝זְּךָ֗ יְֽכַחֲשׁ֖וּ לְךָ֣ אֹיְבֶֽיךָ׃ ‬"
  },
  {
    "bookId": 19,
    "chapterId": 66,
    "verseId": 4,
    "text": "כָּל־הָאָ֤רֶץ ׀ יִשְׁתַּחֲו֣וּ לְ֭ךָ וִֽיזַמְּרוּ־לָ֑ךְ יְזַמְּר֖וּ שִׁמְךָ֣ סֶֽלָה׃ ‬"
  },
  {
    "bookId": 19,
    "chapterId": 66,
    "verseId": 5,
    "text": "לְכ֣וּ וּ֭רְאוּ מִפְעֲל֣וֹת אֱלֹהִ֑ים נוֹרָ֥א עֲ֝לִילָ֗ה עַל־בְּנֵ֥י אָדָֽם׃ ‬"
  },
  {
    "bookId": 19,
    "chapterId": 66,
    "verseId": 6,
    "text": "הָ֤פַךְ יָ֨ם ׀ לְֽיַבָּשָׁ֗ה בַּ֭נָּהָר יַֽעַבְר֣וּ בְרָ֑גֶל שָׁ֝֗ם נִשְׂמְחָה־בּֽוֹ׃ ‬"
  },
  {
    "bookId": 19,
    "chapterId": 66,
    "verseId": 7,
    "text": "מֹ֘שֵׁ֤ל בִּגְבוּרָת֨וֹ ׀ עוֹלָ֗ם עֵ֭ינָיו בַּגּוֹיִ֣ם תִּצְפֶּ֑ינָה הַסּוֹרְרִ֓ים ׀ אַל־*ירימו **יָר֖וּמוּ לָ֣מוֹ סֶֽלָה׃ ‬"
  },
  {
    "bookId": 19,
    "chapterId": 66,
    "verseId": 8,
    "text": "בָּרְכ֖וּ עַמִּ֥ים ׀ אֱלֹהֵ֑ינוּ וְ֝הַשְׁמִ֗יעוּ ק֣וֹל תְּהִלָּתֽוֹ׃ ‬"
  },
  {
    "bookId": 19,
    "chapterId": 66,
    "verseId": 9,
    "text": "הַשָּׂ֣ם נַ֭פְשֵׁנוּ בַּֽחַיִּ֑ים וְלֹֽא־נָתַ֖ן לַמּ֣וֹט רַגְלֵֽנוּ׃ ‬"
  },
  {
    "bookId": 19,
    "chapterId": 66,
    "verseId": 10,
    "text": "כִּֽי־בְחַנְתָּ֥נוּ אֱלֹהִ֑ים צְ֝רַפְתָּ֗נוּ כִּצְרָף־כָּֽסֶף׃ ‬"
  },
  {
    "bookId": 19,
    "chapterId": 66,
    "verseId": 11,
    "text": "הֲבֵאתָ֥נוּ בַמְּצוּדָ֑ה שַׂ֖מְתָּ מוּעָקָ֣ה בְמָתְנֵֽינוּ׃ ‬"
  },
  {
    "bookId": 19,
    "chapterId": 66,
    "verseId": 12,
    "text": "הִרְכַּ֥בְתָּ אֱנ֗וֹשׁ לְרֹ֫אשֵׁ֥נוּ בָּֽאנוּ־בָאֵ֥שׁ וּבַמַּ֑יִם וַ֝תּוֹצִיאֵ֗נוּ לָֽרְוָיָֽה׃ ‬"
  },
  {
    "bookId": 19,
    "chapterId": 66,
    "verseId": 13,
    "text": "אָב֣וֹא בֵיתְךָ֣ בְעוֹל֑וֹת אֲשַׁלֵּ֖ם לְךָ֣ נְדָרָֽי׃ ‬"
  },
  {
    "bookId": 19,
    "chapterId": 66,
    "verseId": 14,
    "text": "אֲשֶׁר־פָּצ֥וּ שְׂפָתָ֑י וְדִבֶּר־פִּ֝֗י בַּצַּר־לִֽי׃ ‬"
  },
  {
    "bookId": 19,
    "chapterId": 66,
    "verseId": 15,
    "text": "עֹ֘ל֤וֹת מֵחִ֣ים אַעֲלֶה־לָּ֭ךְ עִם־קְטֹ֣רֶת אֵילִ֑ים אֶ֥עֱשֶֽׂה בָקָ֖ר עִם־עַתּוּדִ֣ים סֶֽלָה׃ ‬"
  },
  {
    "bookId": 19,
    "chapterId": 66,
    "verseId": 16,
    "text": "לְכֽוּ־שִׁמְע֣וּ וַ֭אֲסַפְּרָה כָּל־יִרְאֵ֣י אֱלֹהִ֑ים אֲשֶׁ֖ר עָשָׂ֣ה לְנַפְשִֽׁי׃ ‬"
  },
  {
    "bookId": 19,
    "chapterId": 66,
    "verseId": 17,
    "text": "אֵלָ֥יו פִּֽי־קָרָ֑אתִי וְ֝רוֹמַ֗ם תַּ֣חַת לְשׁוֹנִֽי׃ ‬"
  },
  {
    "bookId": 19,
    "chapterId": 66,
    "verseId": 18,
    "text": "אָ֭וֶן אִם־רָאִ֣יתִי בְלִבִּ֑י לֹ֖א יִשְׁמַ֣ע ׀ אֲדֹנָֽי׃ ‬"
  },
  {
    "bookId": 19,
    "chapterId": 66,
    "verseId": 19,
    "text": "אָ֭כֵן שָׁמַ֣ע אֱלֹהִ֑ים הִ֝קְשִׁ֗יב בְּק֣וֹל תְּפִלָּתִֽי׃ ‬"
  },
  {
    "bookId": 19,
    "chapterId": 66,
    "verseId": 20,
    "text": "בָּר֥וּךְ אֱלֹהִ֑ים אֲשֶׁ֥ר לֹֽא־הֵסִ֘יר תְּפִלָּתִ֥י וְ֝חַסְדּ֗וֹ מֵאִתִּֽי׃ ‬"
  }
]