[
  {
    "bookId": 19,
    "chapterId": 118,
    "verseId": 1,
    "text": "הוֹד֣וּ לַיהוָ֣ה כִּי־ט֑וֹב כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 118,
    "verseId": 2,
    "text": "יֹֽאמַר־נָ֥א יִשְׂרָאֵ֑ל כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 118,
    "verseId": 3,
    "text": "יֹֽאמְרוּ־נָ֥א בֵֽית־אַהֲרֹ֑ן כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 118,
    "verseId": 4,
    "text": "יֹֽאמְרוּ־נָ֭א יִרְאֵ֣י יְהוָ֑ה כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 118,
    "verseId": 5,
    "text": "מִֽן־הַ֭מֵּצַ֥ר קָרָ֣אתִי יָּ֑הּ עָנָ֖נִי בַמֶּרְחָ֣ב יָֽהּ׃ ‬"
  },
  {
    "bookId": 19,
    "chapterId": 118,
    "verseId": 6,
    "text": "יְהוָ֣ה לִ֭י לֹ֣א אִירָ֑א מַה־יַּעֲשֶׂ֖ה לִ֣י אָדָֽם׃ ‬"
  },
  {
    "bookId": 19,
    "chapterId": 118,
    "verseId": 7,
    "text": "יְהוָ֣ה לִ֭י בְּעֹזְרָ֑י וַ֝אֲנִ֗י אֶרְאֶ֥ה בְשֹׂנְאָֽי׃ ‬"
  },
  {
    "bookId": 19,
    "chapterId": 118,
    "verseId": 8,
    "text": "ט֗וֹב לַחֲס֥וֹת בַּיהוָ֑ה מִ֝בְּטֹ֗חַ בָּאָדָֽם׃ ‬"
  },
  {
    "bookId": 19,
    "chapterId": 118,
    "verseId": 9,
    "text": "ט֗וֹב לַחֲס֥וֹת בַּיהוָ֑ה מִ֝בְּטֹ֗חַ בִּנְדִיבִֽים׃ ‬"
  },
  {
    "bookId": 19,
    "chapterId": 118,
    "verseId": 10,
    "text": "כָּל־גּוֹיִ֥ם סְבָב֑וּנִי בְּשֵׁ֥ם יְ֝הוָ֗ה כִּ֣י אֲמִילַֽם׃ ‬"
  },
  {
    "bookId": 19,
    "chapterId": 118,
    "verseId": 11,
    "text": "סַבּ֥וּנִי גַם־סְבָב֑וּנִי בְּשֵׁ֥ם יְ֝הוָ֗ה כִּ֣י אֲמִילַֽם׃ ‬"
  },
  {
    "bookId": 19,
    "chapterId": 118,
    "verseId": 12,
    "text": "סַבּ֤וּנִי כִדְבוֹרִ֗ים דֹּ֭עֲכוּ כְּאֵ֣שׁ קוֹצִ֑ים בְּשֵׁ֥ם יְ֝הוָ֗ה כִּ֣י אֲמִילַֽם׃ ‬"
  },
  {
    "bookId": 19,
    "chapterId": 118,
    "verseId": 13,
    "text": "דַּחֹ֣ה דְחִיתַ֣נִי לִנְפֹּ֑ל וַ֖יהוָ֣ה עֲזָרָֽנִי׃ ‬"
  },
  {
    "bookId": 19,
    "chapterId": 118,
    "verseId": 14,
    "text": "עָזִּ֣י וְזִמְרָ֣ת יָ֑הּ וַֽיְהִי־לִ֝֗י לִֽישׁוּעָֽה׃ ‬"
  },
  {
    "bookId": 19,
    "chapterId": 118,
    "verseId": 15,
    "text": "ק֤וֹל ׀ רִנָּ֬ה וִֽישׁוּעָ֗ה בְּאָהֳלֵ֥י צַדִּיקִ֑ים יְמִ֥ין יְ֝הוָה עֹ֣שָׂה חָֽיִל׃ ‬"
  },
  {
    "bookId": 19,
    "chapterId": 118,
    "verseId": 16,
    "text": "יְמִ֣ין יְ֭הוָה רוֹמֵמָ֑ה יְמִ֥ין יְ֝הוָה עֹ֣שָׂה חָֽיִל׃ ‬"
  },
  {
    "bookId": 19,
    "chapterId": 118,
    "verseId": 17,
    "text": "לֹֽא אָמ֥וּת כִּי־אֶֽחְיֶ֑ה וַ֝אֲסַפֵּ֗ר מַֽעֲשֵׂ֥י יָֽהּ׃ ‬"
  },
  {
    "bookId": 19,
    "chapterId": 118,
    "verseId": 18,
    "text": "יַסֹּ֣ר יִסְּרַ֣נִּי יָּ֑הּ וְ֝לַמָּ֗וֶת לֹ֣א נְתָנָֽנִי׃ ‬"
  },
  {
    "bookId": 19,
    "chapterId": 118,
    "verseId": 19,
    "text": "פִּתְחוּ־לִ֥י שַׁעֲרֵי־צֶ֑דֶק אָֽבֹא־בָ֝ם אוֹדֶ֥ה יָֽהּ׃ ‬"
  },
  {
    "bookId": 19,
    "chapterId": 118,
    "verseId": 20,
    "text": "זֶֽה־הַשַּׁ֥עַר לַיהוָ֑ה צַ֝דִּיקִ֗ים יָבֹ֥אוּ בֽוֹ׃ ‬"
  },
  {
    "bookId": 19,
    "chapterId": 118,
    "verseId": 21,
    "text": "א֭וֹדְךָ כִּ֣י עֲנִיתָ֑נִי וַתְּהִי־לִ֝֗י לִֽישׁוּעָֽה׃ ‬"
  },
  {
    "bookId": 19,
    "chapterId": 118,
    "verseId": 22,
    "text": "אֶ֭בֶן מָאֲס֣וּ הַבּוֹנִ֑ים הָ֝יְתָ֗ה לְרֹ֣אשׁ פִּנָּֽה׃ ‬"
  },
  {
    "bookId": 19,
    "chapterId": 118,
    "verseId": 23,
    "text": "מֵאֵ֣ת יְ֭הוָה הָ֣יְתָה זֹּ֑את הִ֖יא נִפְלָ֣את בְּעֵינֵֽינוּ׃ ‬"
  },
  {
    "bookId": 19,
    "chapterId": 118,
    "verseId": 24,
    "text": "זֶה־הַ֭יּוֹם עָשָׂ֣ה יְהוָ֑ה נָגִ֖ילָה וְנִשְׂמְחָ֣ה בֽוֹ׃ ‬"
  },
  {
    "bookId": 19,
    "chapterId": 118,
    "verseId": 25,
    "text": "אָֽנָּ֣א יְ֭הוָה הוֹשִׁ֘יעָ֥ה נָּ֑א אָֽנָּ֥א יְ֝הוָ֗ה הַצְלִ֘יחָ֥ה נָּֽא׃ ‬"
  },
  {
    "bookId": 19,
    "chapterId": 118,
    "verseId": 26,
    "text": "בָּר֣וּךְ הַ֭בָּא בְּשֵׁ֣ם יְהוָ֑ה בֵּ֝רַֽכְנוּכֶ֗ם מִבֵּ֥ית יְהוָֽה׃ ‬"
  },
  {
    "bookId": 19,
    "chapterId": 118,
    "verseId": 27,
    "text": "אֵ֤ל ׀ יְהוָה֮ וַיָּ֢אֶר לָ֥נוּ אִסְרוּ־חַ֥ג בַּעֲבֹתִ֑ים עַד־קַ֝רְנ֗וֹת הַמִּזְבֵּֽחַ׃ ‬"
  },
  {
    "bookId": 19,
    "chapterId": 118,
    "verseId": 28,
    "text": "אֵלִ֣י אַתָּ֣ה וְאוֹדֶ֑ךָּ אֱ֝לֹהַ֗י אֲרוֹמְמֶֽךָּ׃ ‬"
  },
  {
    "bookId": 19,
    "chapterId": 118,
    "verseId": 29,
    "text": "הוֹד֣וּ לַיהוָ֣ה כִּי־ט֑וֹב כִּ֖י לְעוֹלָ֣ם חַסְדּֽוֹ׃ ‬"
  }
]