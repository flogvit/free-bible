[
  {
    "bookId": 19,
    "chapterId": 111,
    "verseId": 1,
    "text": "הַ֥לְלוּ יָ֨הּ ׀ אוֹדֶ֣ה יְ֭הוָה בְּכָל־לֵבָ֑ב בְּס֖וֹד יְשָׁרִ֣ים וְעֵדָֽה׃ ‬"
  },
  {
    "bookId": 19,
    "chapterId": 111,
    "verseId": 2,
    "text": "גְּ֭דֹלִים מַעֲשֵׂ֣י יְהוָ֑ה דְּ֝רוּשִׁ֗ים לְכָל־חֶפְצֵיהֶֽם׃ ‬"
  },
  {
    "bookId": 19,
    "chapterId": 111,
    "verseId": 3,
    "text": "הוֹד־וְהָדָ֥ר פָּֽעֳל֑וֹ וְ֝צִדְקָת֗וֹ עֹמֶ֥דֶת לָעַֽד׃ ‬"
  },
  {
    "bookId": 19,
    "chapterId": 111,
    "verseId": 4,
    "text": "זֵ֣כֶר עָ֭שָׂה לְנִפְלְאֹתָ֑יו חַנּ֖וּן וְרַח֣וּם יְהוָֽה׃ ‬"
  },
  {
    "bookId": 19,
    "chapterId": 111,
    "verseId": 5,
    "text": "טֶ֭רֶף נָתַ֣ן לִֽירֵאָ֑יו יִזְכֹּ֖ר לְעוֹלָ֣ם בְּרִיתֽוֹ׃ ‬"
  },
  {
    "bookId": 19,
    "chapterId": 111,
    "verseId": 6,
    "text": "כֹּ֣חַ מַ֭עֲשָׂיו הִגִּ֣יד לְעַמּ֑וֹ לָתֵ֥ת לָ֝הֶ֗ם נַחֲלַ֥ת גּוֹיִֽם׃ ‬"
  },
  {
    "bookId": 19,
    "chapterId": 111,
    "verseId": 7,
    "text": "מַעֲשֵׂ֣י יָ֭דָיו אֱמֶ֣ת וּמִשְׁפָּ֑ט נֶ֝אֱמָנִ֗ים כָּל־פִּקּוּדָֽיו׃ ‬"
  },
  {
    "bookId": 19,
    "chapterId": 111,
    "verseId": 8,
    "text": "סְמוּכִ֣ים לָעַ֣ד לְעוֹלָ֑ם עֲ֝שׂוּיִ֗ם בֶּאֱמֶ֥ת וְיָשָֽׁר׃ ‬"
  },
  {
    "bookId": 19,
    "chapterId": 111,
    "verseId": 9,
    "text": "פְּד֤וּת ׀ שָׁ֘לַ֤ח לְעַמּ֗וֹ צִוָּֽה־לְעוֹלָ֥ם בְּרִית֑וֹ קָד֖וֹשׁ וְנוֹרָ֣א שְׁמֽוֹ׃ ‬"
  },
  {
    "bookId": 19,
    "chapterId": 111,
    "verseId": 10,
    "text": "רֵ֘אשִׁ֤ית חָכְמָ֨ה ׀ יִרְאַ֬ת יְהוָ֗ה שֵׂ֣כֶל ט֭וֹב לְכָל־עֹשֵׂיהֶ֑ם תְּ֝הִלָּת֗וֹ עֹמֶ֥דֶת לָעַֽד׃ ‬"
  }
]