[
  {
    "bookId": 19,
    "chapterId": 30,
    "verseId": 1,
    "text": "מִזְמ֡וֹר שִׁיר־חֲנֻכַּ֖ת הַבַּ֣יִת לְדָוִֽד׃ ‬"
  },
  {
    "bookId": 19,
    "chapterId": 30,
    "verseId": 2,
    "text": "אֲרוֹמִמְךָ֣ יְ֭הוָה כִּ֣י דִלִּיתָ֑נִי וְלֹא־שִׂמַּ֖חְתָּ אֹיְבַ֣י לִֽי׃ ‬"
  },
  {
    "bookId": 19,
    "chapterId": 30,
    "verseId": 3,
    "text": "יְהוָ֥ה אֱלֹהָ֑י שִׁוַּ֥עְתִּי אֵ֝לֶ֗יךָ וַתִּרְפָּאֵֽנִי׃ ‬"
  },
  {
    "bookId": 19,
    "chapterId": 30,
    "verseId": 4,
    "text": "יְֽהוָ֗ה הֶֽעֱלִ֣יתָ מִן־שְׁא֣וֹל נַפְשִׁ֑י חִ֝יִּיתַ֗נִי *מיורדי־**מִיָּֽרְדִי־בֽוֹר׃ ‬"
  },
  {
    "bookId": 19,
    "chapterId": 30,
    "verseId": 5,
    "text": "זַמְּר֣וּ לַיהוָ֣ה חֲסִידָ֑יו וְ֝הוֹד֗וּ לְזֵ֣כֶר קָדְשֽׁוֹ׃ ‬"
  },
  {
    "bookId": 19,
    "chapterId": 30,
    "verseId": 6,
    "text": "כִּ֤י רֶ֨גַע ׀ בְּאַפּוֹ֮ חַיִּ֢ים בִּרְצ֫וֹנ֥וֹ בָּ֭עֶרֶב יָלִ֥ין בֶּ֗כִי וְלַבֹּ֥קֶר רִנָּֽה׃ ‬"
  },
  {
    "bookId": 19,
    "chapterId": 30,
    "verseId": 7,
    "text": "וַ֭אֲנִי אָמַ֣רְתִּי בְשַׁלְוִ֑י בַּל־אֶמּ֥וֹט לְעוֹלָֽם׃ ‬"
  },
  {
    "bookId": 19,
    "chapterId": 30,
    "verseId": 8,
    "text": "יְֽהוָ֗ה בִּרְצוֹנְךָ֮ הֶעֱמַ֢דְתָּה לְֽהַרְרִ֫י עֹ֥ז הִסְתַּ֥רְתָּ פָנֶ֗יךָ הָיִ֥יתִי נִבְהָֽל׃ ‬"
  },
  {
    "bookId": 19,
    "chapterId": 30,
    "verseId": 9,
    "text": "אֵלֶ֣יךָ יְהוָ֣ה אֶקְרָ֑א וְאֶל־אֲ֝דֹנָ֗י אֶתְחַנָּֽן׃ ‬"
  },
  {
    "bookId": 19,
    "chapterId": 30,
    "verseId": 10,
    "text": "מַה־בֶּ֥צַע בְּדָמִי֮ בְּרִדְתִּ֢י אֶ֫ל־שָׁ֥חַת הֲיוֹדְךָ֥ עָפָ֑ר הֲיַגִּ֥יד אֲמִתֶּֽךָ׃ ‬"
  },
  {
    "bookId": 19,
    "chapterId": 30,
    "verseId": 11,
    "text": "שְׁמַע־יְהוָ֥ה וְחָנֵּ֑נִי יְ֝הוָה הֱ‍ֽיֵה־עֹזֵ֥ר לִֽי׃ ‬"
  },
  {
    "bookId": 19,
    "chapterId": 30,
    "verseId": 12,
    "text": "הָפַ֣כְתָּ מִסְפְּדִי֮ לְמָח֢וֹל לִ֥י פִּתַּ֥חְתָּ שַׂקִּ֑י וַֽתְּאַזְּרֵ֥נִי שִׂמְחָֽה׃ ‬"
  },
  {
    "bookId": 19,
    "chapterId": 30,
    "verseId": 13,
    "text": "לְמַ֤עַן ׀ יְזַמֶּרְךָ֣ כָ֭בוֹד וְלֹ֣א יִדֹּ֑ם יְהוָ֥ה אֱ֝לֹהַ֗י לְעוֹלָ֥ם אוֹדֶֽךָּ׃ ‬"
  }
]