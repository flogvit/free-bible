[
  {
    "bookId": 19,
    "chapterId": 21,
    "verseId": 1,
    "text": "לַמְנַצֵּ֗חַ מִזְמ֥וֹר לְדָוִֽד׃ ‬"
  },
  {
    "bookId": 19,
    "chapterId": 21,
    "verseId": 2,
    "text": "יְֽהוָ֗ה בְּעָזְּךָ֥ יִשְׂמַח־מֶ֑לֶךְ וּ֝בִישׁ֥וּעָתְךָ֗ מַה־*יגיל **יָּ֥גֶל מְאֹֽד׃ ‬"
  },
  {
    "bookId": 19,
    "chapterId": 21,
    "verseId": 3,
    "text": "תַּאֲוַ֣ת לִ֭בּוֹ נָתַ֣תָּה לּ֑וֹ וַאֲרֶ֥שֶׁת שְׂ֝פָתָ֗יו בַּל־מָנַ֥עְתָּ סֶּֽלָה׃ ‬"
  },
  {
    "bookId": 19,
    "chapterId": 21,
    "verseId": 4,
    "text": "כִּֽי־תְ֭קַדְּמֶנּוּ בִּרְכ֣וֹת ט֑וֹב תָּשִׁ֥ית לְ֝רֹאשׁ֗וֹ עֲטֶ֣רֶת פָּֽז׃ ‬"
  },
  {
    "bookId": 19,
    "chapterId": 21,
    "verseId": 5,
    "text": "חַיִּ֤ים ׀ שָׁאַ֣ל מִ֭מְּךָ נָתַ֣תָּה לּ֑וֹ אֹ֥רֶךְ יָ֝מִ֗ים עוֹלָ֥ם וָעֶֽד׃ ‬"
  },
  {
    "bookId": 19,
    "chapterId": 21,
    "verseId": 6,
    "text": "גָּד֣וֹל כְּ֭בוֹדוֹ בִּישׁוּעָתֶ֑ךָ ה֥וֹד וְ֝הָדָר תְּשַׁוֶּ֥ה עָלָֽיו׃ ‬"
  },
  {
    "bookId": 19,
    "chapterId": 21,
    "verseId": 7,
    "text": "כִּֽי־תְשִׁיתֵ֣הוּ בְרָכ֣וֹת לָעַ֑ד תְּחַדֵּ֥הוּ בְ֝שִׂמְחָ֗ה אֶת־פָּנֶֽיךָ׃ ‬"
  },
  {
    "bookId": 19,
    "chapterId": 21,
    "verseId": 8,
    "text": "כִּֽי־הַ֭מֶּלֶךְ בֹּטֵ֣חַ בַּיהוָ֑ה וּבְחֶ֥סֶד עֶ֝לְי֗וֹן בַּל־יִמּֽוֹט׃ ‬"
  },
  {
    "bookId": 19,
    "chapterId": 21,
    "verseId": 9,
    "text": "תִּמְצָ֣א יָ֭דְךָ לְכָל־אֹיְבֶ֑יךָ יְ֝מִֽינְךָ תִּמְצָ֥א שֹׂנְאֶֽיךָ׃ ‬"
  },
  {
    "bookId": 19,
    "chapterId": 21,
    "verseId": 10,
    "text": "תְּשִׁיתֵ֤מוֹ ׀ כְּתַנּ֥וּר אֵשׁ֮ לְעֵ֢ת פָּ֫נֶ֥יךָ יְ֭הוָה בְּאַפּ֣וֹ יְבַלְּעֵ֑ם וְֽתֹאכְלֵ֥ם אֵֽשׁ׃ ‬"
  },
  {
    "bookId": 19,
    "chapterId": 21,
    "verseId": 11,
    "text": "פִּ֭רְיָמוֹ מֵאֶ֣רֶץ תְּאַבֵּ֑ד וְ֝זַרְעָ֗ם מִבְּנֵ֥י אָדָֽם׃ ‬"
  },
  {
    "bookId": 19,
    "chapterId": 21,
    "verseId": 12,
    "text": "כִּי־נָט֣וּ עָלֶ֣יךָ רָעָ֑ה חָֽשְׁב֥וּ מְ֝זִמָּ֗ה בַּל־יוּכָֽלוּ׃ ‬"
  },
  {
    "bookId": 19,
    "chapterId": 21,
    "verseId": 13,
    "text": "כִּ֭י תְּשִׁיתֵ֣מוֹ שֶׁ֑כֶם בְּ֝מֵֽיתָרֶ֗יךָ תְּכוֹנֵ֥ן עַל־פְּנֵיהֶֽם׃ ‬"
  },
  {
    "bookId": 19,
    "chapterId": 21,
    "verseId": 14,
    "text": "ר֣וּמָה יְהוָ֣ה בְּעֻזֶּ֑ךָ נָשִׁ֥ירָה וּֽ֝נְזַמְּרָה גְּבוּרָתֶֽךָ׃ ‬"
  }
]