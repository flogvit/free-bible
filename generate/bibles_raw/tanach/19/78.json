[
  {
    "bookId": 19,
    "chapterId": 78,
    "verseId": 1,
    "text": "מַשְׂכִּ֗יל לְאָ֫סָ֥ף הַאֲזִ֣ינָה עַ֭מִּי תּוֹרָתִ֑י הַטּ֥וּ אָ֝זְנְכֶ֗ם לְאִמְרֵי־פִֽי׃ ‬"
  },
  {
    "bookId": 19,
    "chapterId": 78,
    "verseId": 2,
    "text": "אֶפְתְּחָ֣ה בְמָשָׁ֣ל פִּ֑י אַבִּ֥יעָה חִ֝יד֗וֹת מִנִּי־קֶֽדֶם׃ ‬"
  },
  {
    "bookId": 19,
    "chapterId": 78,
    "verseId": 3,
    "text": "אֲשֶׁ֣ר שָׁ֭מַעְנוּ וַנֵּדָעֵ֑ם וַ֝אֲבוֹתֵ֗ינוּ סִפְּרוּ־לָֽנוּ׃ ‬"
  },
  {
    "bookId": 19,
    "chapterId": 78,
    "verseId": 4,
    "text": "לֹ֤א נְכַחֵ֨ד ׀ מִבְּנֵיהֶ֗ם לְד֥וֹר אַחֲר֗וֹן מְֽ֭סַפְּרִים תְּהִלּ֣וֹת יְהוָ֑ה וֶעֱזוּז֥וֹ וְ֝נִפְלְאוֹתָ֗יו אֲשֶׁ֣ר עָשָֽׂה׃ ‬"
  },
  {
    "bookId": 19,
    "chapterId": 78,
    "verseId": 5,
    "text": "וַיָּ֤קֶם עֵד֨וּת ׀ בְּֽיַעֲקֹ֗ב וְתוֹרָה֮ שָׂ֤ם בְּיִשְׂרָ֫אֵ֥ל אֲשֶׁ֣ר צִ֭וָּה אֶת־אֲבוֹתֵ֑ינוּ לְ֝הוֹדִיעָ֗ם לִבְנֵיהֶֽם׃ ‬"
  },
  {
    "bookId": 19,
    "chapterId": 78,
    "verseId": 6,
    "text": "לְמַ֤עַן יֵדְע֨וּ ׀ דּ֣וֹר אַ֭חֲרוֹן בָּנִ֣ים יִוָּלֵ֑דוּ יָ֝קֻ֗מוּ וִֽיסַפְּר֥וּ לִבְנֵיהֶֽם׃ ‬"
  },
  {
    "bookId": 19,
    "chapterId": 78,
    "verseId": 7,
    "text": "וְיָשִׂ֥ימוּ בֵֽאלֹהִ֗ים כִּ֫סְלָ֥ם וְלֹ֣א יִ֭שְׁכְּחוּ מַֽעַלְלֵי־אֵ֑ל וּמִצְוֺתָ֥יו יִנְצֹֽרוּ׃ ‬"
  },
  {
    "bookId": 19,
    "chapterId": 78,
    "verseId": 8,
    "text": "וְלֹ֤א יִהְי֨וּ ׀ כַּאֲבוֹתָ֗ם דּוֹר֮ סוֹרֵ֢ר וּמֹ֫רֶ֥ה דּ֭וֹר לֹא־הֵכִ֣ין לִבּ֑וֹ וְלֹא־נֶאֶמְנָ֖ה אֶת־אֵ֣ל רוּחֽוֹ׃ ‬"
  },
  {
    "bookId": 19,
    "chapterId": 78,
    "verseId": 9,
    "text": "בְּֽנֵי־אֶפְרַ֗יִם נוֹשְׁקֵ֥י רוֹמֵי־קָ֑שֶׁת הָ֝פְכ֗וּ בְּי֣וֹם קְרָֽב׃ ‬"
  },
  {
    "bookId": 19,
    "chapterId": 78,
    "verseId": 10,
    "text": "לֹ֣א שָׁ֭מְרוּ בְּרִ֣ית אֱלֹהִ֑ים וּ֝בְתוֹרָת֗וֹ מֵאֲנ֥וּ לָלֶֽכֶת׃ ‬"
  },
  {
    "bookId": 19,
    "chapterId": 78,
    "verseId": 11,
    "text": "וַיִּשְׁכְּח֥וּ עֲלִילוֹתָ֑יו וְ֝נִפְלְאוֹתָ֗יו אֲשֶׁ֣ר הֶרְאָֽם׃ ‬"
  },
  {
    "bookId": 19,
    "chapterId": 78,
    "verseId": 12,
    "text": "נֶ֣גֶד אֲ֭בוֹתָם עָ֣שָׂה פֶ֑לֶא בְּאֶ֖רֶץ מִצְרַ֣יִם שְׂדֵה־צֹֽעַן׃ ‬"
  },
  {
    "bookId": 19,
    "chapterId": 78,
    "verseId": 13,
    "text": "בָּ֣קַע יָ֭ם וַיַּֽעֲבִירֵ֑ם וַֽיַּצֶּב־מַ֥יִם כְּמוֹ־נֵֽד׃ ‬"
  },
  {
    "bookId": 19,
    "chapterId": 78,
    "verseId": 14,
    "text": "וַיַּנְחֵ֣ם בֶּעָנָ֣ן יוֹמָ֑ם וְכָל־הַ֝לַּ֗יְלָה בְּא֣וֹר אֵֽשׁ׃ ‬"
  },
  {
    "bookId": 19,
    "chapterId": 78,
    "verseId": 15,
    "text": "יְבַקַּ֣ע צֻ֭רִים בַּמִּדְבָּ֑ר וַ֝יַּ֗שְׁקְ כִּתְהֹמ֥וֹת רַבָּֽה׃ ‬"
  },
  {
    "bookId": 19,
    "chapterId": 78,
    "verseId": 16,
    "text": "וַיּוֹצִ֣א נוֹזְלִ֣ים מִסָּ֑לַע וַיּ֖וֹרֶד כַּנְּהָר֣וֹת מָֽיִם׃ ‬"
  },
  {
    "bookId": 19,
    "chapterId": 78,
    "verseId": 17,
    "text": "וַיּוֹסִ֣יפוּ ע֭וֹד לַחֲטֹא־ל֑וֹ לַֽמְר֥וֹת עֶ֝לְי֗וֹן בַּצִּיָּֽה׃ ‬"
  },
  {
    "bookId": 19,
    "chapterId": 78,
    "verseId": 18,
    "text": "וַיְנַסּוּ־אֵ֥ל בִּלְבָבָ֑ם לִֽשְׁאָל־אֹ֥כֶל לְנַפְשָֽׁם׃ ‬"
  },
  {
    "bookId": 19,
    "chapterId": 78,
    "verseId": 19,
    "text": "וַֽיְדַבְּר֗וּ בֵּֽאלֹ֫הִ֥ים אָ֭מְרוּ הֲי֣וּכַל אֵ֑ל לַעֲרֹ֥ךְ שֻׁ֝לְחָ֗ן בַּמִּדְבָּֽר׃ ‬"
  },
  {
    "bookId": 19,
    "chapterId": 78,
    "verseId": 20,
    "text": "הֵ֤ן הִכָּה־צ֨וּר ׀ וַיָּז֣וּבוּ מַיִם֮ וּנְחָלִ֢ים יִ֫שְׁטֹ֥פוּ הֲגַם־לֶ֭חֶם י֣וּכַל תֵּ֑ת אִם־יָכִ֖ין שְׁאֵ֣ר לְעַמּֽוֹ׃ ‬"
  },
  {
    "bookId": 19,
    "chapterId": 78,
    "verseId": 21,
    "text": "לָכֵ֤ן ׀ שָׁמַ֥ע יְהוָ֗ה וַֽיִּתְעַבָּ֥ר וְ֭אֵשׁ נִשְּׂקָ֣ה בְיַעֲקֹ֑ב וְגַם־אַ֝֗ף עָלָ֥ה בְיִשְׂרָאֵֽל׃ ‬"
  },
  {
    "bookId": 19,
    "chapterId": 78,
    "verseId": 22,
    "text": "כִּ֤י לֹ֣א הֶ֭אֱמִינוּ בֵּאלֹהִ֑ים וְלֹ֥א בָ֝טְח֗וּ בִּֽישׁוּעָתֽוֹ׃ ‬"
  },
  {
    "bookId": 19,
    "chapterId": 78,
    "verseId": 23,
    "text": "וַיְצַ֣ו שְׁחָקִ֣ים מִמָּ֑עַל וְדַלְתֵ֖י שָׁמַ֣יִם פָּתָֽח׃ ‬"
  },
  {
    "bookId": 19,
    "chapterId": 78,
    "verseId": 24,
    "text": "וַיַּמְטֵ֬ר עֲלֵיהֶ֣ם מָ֣ן לֶאֱכֹ֑ל וּדְגַן־שָׁ֝מַ֗יִם נָ֣תַן לָֽמוֹ׃ ‬"
  },
  {
    "bookId": 19,
    "chapterId": 78,
    "verseId": 25,
    "text": "לֶ֣חֶם אַ֭בִּירִים אָ֣כַל אִ֑ישׁ צֵידָ֬ה שָׁלַ֖ח לָהֶ֣ם לָשֹֽׂבַע׃ ‬"
  },
  {
    "bookId": 19,
    "chapterId": 78,
    "verseId": 26,
    "text": "יַסַּ֣ע קָ֭דִים בַּשָּׁמָ֑יִם וַיְנַהֵ֖ג בְּעֻזּ֣וֹ תֵימָֽן׃ ‬"
  },
  {
    "bookId": 19,
    "chapterId": 78,
    "verseId": 27,
    "text": "וַיַּמְטֵ֬ר עֲלֵיהֶ֣ם כֶּעָפָ֣ר שְׁאֵ֑ר וּֽכְח֥וֹל יַ֝מִּ֗ים ע֣וֹף כָּנָֽף׃ ‬"
  },
  {
    "bookId": 19,
    "chapterId": 78,
    "verseId": 28,
    "text": "וַ֭יַּפֵּל בְּקֶ֣רֶב מַחֲנֵ֑הוּ סָ֝בִ֗יב לְמִשְׁכְּנֹתָֽיו׃ ‬"
  },
  {
    "bookId": 19,
    "chapterId": 78,
    "verseId": 29,
    "text": "וַיֹּאכְל֣וּ וַיִּשְׂבְּע֣וּ מְאֹ֑ד וְ֝תַֽאֲוָתָ֗ם יָבִ֥א לָהֶֽם׃ ‬"
  },
  {
    "bookId": 19,
    "chapterId": 78,
    "verseId": 30,
    "text": "לֹא־זָ֥רוּ מִתַּאֲוָתָ֑ם ע֝֗וֹד אָכְלָ֥ם בְּפִיהֶֽם׃ ‬"
  },
  {
    "bookId": 19,
    "chapterId": 78,
    "verseId": 31,
    "text": "וְאַ֤ף אֱלֹהִ֨ים ׀ עָ֘לָ֤ה בָהֶ֗ם וַֽ֭יַּהֲרֹג בְּמִשְׁמַנֵּיהֶ֑ם וּבַחוּרֵ֖י יִשְׂרָאֵ֣ל הִכְרִֽיעַ׃ ‬"
  },
  {
    "bookId": 19,
    "chapterId": 78,
    "verseId": 32,
    "text": "בְּכָל־זֹ֭את חָֽטְאוּ־ע֑וֹד וְלֹֽא־הֶ֝אֱמִ֗ינוּ בְּנִפְלְאוֹתָֽיו׃ ‬"
  },
  {
    "bookId": 19,
    "chapterId": 78,
    "verseId": 33,
    "text": "וַיְכַל־בַּהֶ֥בֶל יְמֵיהֶ֑ם וּ֝שְׁנוֹתָ֗ם בַּבֶּהָלָֽה׃ ‬"
  },
  {
    "bookId": 19,
    "chapterId": 78,
    "verseId": 34,
    "text": "אִם־הֲרָגָ֥ם וּדְרָשׁ֑וּהוּ וְ֝שָׁ֗בוּ וְשִֽׁחֲרוּ־אֵֽל׃ ‬"
  },
  {
    "bookId": 19,
    "chapterId": 78,
    "verseId": 35,
    "text": "וַֽ֭יִּזְכְּרוּ כִּֽי־אֱלֹהִ֣ים צוּרָ֑ם וְאֵ֥ל עֶ֝לְיוֹן גֹּאֲלָֽם׃ ‬"
  },
  {
    "bookId": 19,
    "chapterId": 78,
    "verseId": 36,
    "text": "וַיְפַתּ֥וּהוּ בְּפִיהֶ֑ם וּ֝בִלְשׁוֹנָ֗ם יְכַזְּבוּ־לֽוֹ׃ ‬"
  },
  {
    "bookId": 19,
    "chapterId": 78,
    "verseId": 37,
    "text": "וְ֭לִבָּם לֹא־נָכ֣וֹן עִמּ֑וֹ וְלֹ֥א נֶ֝אֶמְנ֗וּ בִּבְרִיתֽוֹ׃ ‬"
  },
  {
    "bookId": 19,
    "chapterId": 78,
    "verseId": 38,
    "text": "וְה֤וּא רַח֨וּם ׀ יְכַפֵּ֥ר עָוֺן֮ וְֽלֹא־יַ֫שְׁחִ֥ית וְ֭הִרְבָּה לְהָשִׁ֣יב אַפּ֑וֹ וְלֹֽא־יָ֝עִיר כָּל־חֲמָתֽוֹ׃ ‬"
  },
  {
    "bookId": 19,
    "chapterId": 78,
    "verseId": 39,
    "text": "וַ֭יִּזְכֹּר כִּי־בָשָׂ֣ר הֵ֑מָּה ר֥וּחַ ה֝וֹלֵ֗ךְ וְלֹ֣א יָשֽׁוּב׃ ‬"
  },
  {
    "bookId": 19,
    "chapterId": 78,
    "verseId": 40,
    "text": "כַּ֭מָּה יַמְר֣וּהוּ בַמִּדְבָּ֑ר יַ֝עֲצִיב֗וּהוּ בִּֽישִׁימֽוֹן׃ ‬"
  },
  {
    "bookId": 19,
    "chapterId": 78,
    "verseId": 41,
    "text": "וַיָּשׁ֣וּבוּ וַיְנַסּ֣וּ אֵ֑ל וּקְד֖וֹשׁ יִשְׂרָאֵ֣ל הִתְווּ׃ ‬"
  },
  {
    "bookId": 19,
    "chapterId": 78,
    "verseId": 42,
    "text": "לֹא־זָכְר֥וּ אֶת־יָד֑וֹ י֝֗וֹם אֲ‍ֽשֶׁר־פָּדָ֥ם מִנִּי־צָֽר׃ ‬"
  },
  {
    "bookId": 19,
    "chapterId": 78,
    "verseId": 43,
    "text": "אֲשֶׁר־שָׂ֣ם בְּ֭מִצְרַיִם אֹֽתוֹתָ֑יו וּ֝מוֹפְתָ֗יו בִּשְׂדֵה־צֹֽעַן׃ ‬"
  },
  {
    "bookId": 19,
    "chapterId": 78,
    "verseId": 44,
    "text": "וַיַּהֲפֹ֣ךְ לְ֭דָם יְאֹרֵיהֶ֑ם וְ֝נֹזְלֵיהֶ֗ם בַּל־יִשְׁתָּיֽוּן׃ ‬"
  },
  {
    "bookId": 19,
    "chapterId": 78,
    "verseId": 45,
    "text": "יְשַׁלַּ֬ח בָּהֶ֣ם עָ֭רֹב וַיֹּאכְלֵ֑ם וּ֝צְפַרְדֵּ֗עַ וַתַּשְׁחִיתֵֽם׃ ‬"
  },
  {
    "bookId": 19,
    "chapterId": 78,
    "verseId": 46,
    "text": "וַיִּתֵּ֣ן לֶחָסִ֣יל יְבוּלָ֑ם וִֽ֝יגִיעָ֗ם לָאַרְבֶּֽה׃ ‬"
  },
  {
    "bookId": 19,
    "chapterId": 78,
    "verseId": 47,
    "text": "יַהֲרֹ֣ג בַּבָּרָ֣ד גַּפְנָ֑ם וְ֝שִׁקְמוֹתָ֗ם בַּֽחֲנָמַֽל׃ ‬"
  },
  {
    "bookId": 19,
    "chapterId": 78,
    "verseId": 48,
    "text": "וַיַּסְגֵּ֣ר לַבָּרָ֣ד בְּעִירָ֑ם וּ֝מִקְנֵיהֶ֗ם לָרְשָׁפִֽים׃ ‬"
  },
  {
    "bookId": 19,
    "chapterId": 78,
    "verseId": 49,
    "text": "יְשַׁלַּח־בָּ֨ם ׀ חֲר֬וֹן אַפּ֗וֹ עֶבְרָ֣ה וָזַ֣עַם וְצָרָ֑ה מִ֝שְׁלַ֗חַת מַלְאֲכֵ֥י רָעִֽים׃ ‬"
  },
  {
    "bookId": 19,
    "chapterId": 78,
    "verseId": 50,
    "text": "יְפַלֵּ֥ס נָתִ֗יב לְאַ֫פּ֥וֹ לֹא־חָשַׂ֣ךְ מִמָּ֣וֶת נַפְשָׁ֑ם וְ֝חַיָּתָ֗ם לַדֶּ֥בֶר הִסְגִּֽיר׃ ‬"
  },
  {
    "bookId": 19,
    "chapterId": 78,
    "verseId": 51,
    "text": "וַיַּ֣ךְ כָּל־בְּכ֣וֹר בְּמִצְרָ֑יִם רֵאשִׁ֥ית א֝וֹנִ֗ים בְּאָהֳלֵי־חָֽם׃ ‬"
  },
  {
    "bookId": 19,
    "chapterId": 78,
    "verseId": 52,
    "text": "וַיַּסַּ֣ע כַּצֹּ֣אן עַמּ֑וֹ וַֽיְנַהֲגֵ֥ם כַּ֝עֵ֗דֶר בַּמִּדְבָּֽר׃ ‬"
  },
  {
    "bookId": 19,
    "chapterId": 78,
    "verseId": 53,
    "text": "וַיַּנְחֵ֣ם לָ֭בֶטַח וְלֹ֣א פָחָ֑דוּ וְאֶת־א֝וֹיְבֵיהֶ֗ם כִּסָּ֥ה הַיָּֽם׃ ‬"
  },
  {
    "bookId": 19,
    "chapterId": 78,
    "verseId": 54,
    "text": "וַ֭יְבִיאֵם אֶל־גְּב֣וּל קָדְשׁ֑וֹ הַר־זֶ֝֗ה קָנְתָ֥ה יְמִינֽוֹ׃ ‬"
  },
  {
    "bookId": 19,
    "chapterId": 78,
    "verseId": 55,
    "text": "וַיְגָ֤רֶשׁ מִפְּנֵיהֶ֨ם ׀ גּוֹיִ֗ם וַֽ֭יַּפִּילֵם בְּחֶ֣בֶל נַחֲלָ֑ה וַיַּשְׁכֵּ֥ן בְּ֝אָהֳלֵיהֶ֗ם שִׁבְטֵ֥י יִשְׂרָאֵֽל׃ ‬"
  },
  {
    "bookId": 19,
    "chapterId": 78,
    "verseId": 56,
    "text": "וַיְנַסּ֣וּ וַ֭יַּמְרוּ אֶת־אֱלֹהִ֣ים עֶלְי֑וֹן וְ֝עֵדוֹתָ֗יו לֹ֣א שָׁמָֽרוּ׃ ‬"
  },
  {
    "bookId": 19,
    "chapterId": 78,
    "verseId": 57,
    "text": "וַיִּסֹּ֣גוּ וַֽ֭יִּבְגְּדוּ כַּאֲבוֹתָ֑ם נֶ֝הְפְּכ֗וּ כְּקֶ֣שֶׁת רְמִיָּֽה׃ ‬"
  },
  {
    "bookId": 19,
    "chapterId": 78,
    "verseId": 58,
    "text": "וַיַּכְעִיס֥וּהוּ בְּבָמוֹתָ֑ם וּ֝בִפְסִילֵיהֶ֗ם יַקְנִיאֽוּהוּ׃ ‬"
  },
  {
    "bookId": 19,
    "chapterId": 78,
    "verseId": 59,
    "text": "שָׁמַ֣ע אֱ֭לֹהִים וַֽיִּתְעַבָּ֑ר וַיִּמְאַ֥ס מְ֝אֹ֗ד בְּיִשְׂרָאֵֽל׃ ‬"
  },
  {
    "bookId": 19,
    "chapterId": 78,
    "verseId": 60,
    "text": "וַ֭יִּטֹּשׁ מִשְׁכַּ֣ן שִׁל֑וֹ אֹ֝֗הֶל שִׁכֵּ֥ן בָּאָדָֽם׃ ‬"
  },
  {
    "bookId": 19,
    "chapterId": 78,
    "verseId": 61,
    "text": "וַיִּתֵּ֣ן לַשְּׁבִ֣י עֻזּ֑וֹ וְֽתִפְאַרְתּ֥וֹ בְיַד־צָֽר׃ ‬"
  },
  {
    "bookId": 19,
    "chapterId": 78,
    "verseId": 62,
    "text": "וַיַּסְגֵּ֣ר לַחֶ֣רֶב עַמּ֑וֹ וּ֝בְנַחֲלָת֗וֹ הִתְעַבָּֽר׃ ‬"
  },
  {
    "bookId": 19,
    "chapterId": 78,
    "verseId": 63,
    "text": "בַּחוּרָ֥יו אָֽכְלָה־אֵ֑שׁ וּ֝בְתוּלֹתָ֗יו לֹ֣א הוּלָּֽלוּ׃ ‬"
  },
  {
    "bookId": 19,
    "chapterId": 78,
    "verseId": 64,
    "text": "כֹּ֭הֲנָיו בַּחֶ֣רֶב נָפָ֑לוּ וְ֝אַלְמְנֹתָ֗יו לֹ֣א תִבְכֶּֽינָה׃ ‬"
  },
  {
    "bookId": 19,
    "chapterId": 78,
    "verseId": 65,
    "text": "וַיִּקַ֖ץ כְּיָשֵׁ֥ן ׀ אֲדֹנָ֑י כְּ֝גִבּ֗וֹר מִתְרוֹנֵ֥ן מִיָּֽיִן׃ ‬"
  },
  {
    "bookId": 19,
    "chapterId": 78,
    "verseId": 66,
    "text": "וַיַּךְ־צָרָ֥יו אָח֑וֹר חֶרְפַּ֥ת ע֝וֹלָ֗ם נָ֣תַן לָֽמוֹ׃ ‬"
  },
  {
    "bookId": 19,
    "chapterId": 78,
    "verseId": 67,
    "text": "וַ֭יִּמְאַס בְּאֹ֣הֶל יוֹסֵ֑ף וּֽבְשֵׁ֥בֶט אֶ֝פְרַ֗יִם לֹ֣א בָחָֽר׃ ‬"
  },
  {
    "bookId": 19,
    "chapterId": 78,
    "verseId": 68,
    "text": "וַ֭יִּבְחַר אֶת־שֵׁ֣בֶט יְהוּדָ֑ה אֶֽת־הַ֥ר צִ֝יּ֗וֹן אֲשֶׁ֣ר אָהֵֽב׃ ‬"
  },
  {
    "bookId": 19,
    "chapterId": 78,
    "verseId": 69,
    "text": "וַיִּ֣בֶן כְּמוֹ־רָ֭מִים מִקְדָּשׁ֑וֹ כְּ֝אֶ֗רֶץ יְסָדָ֥הּ לְעוֹלָֽם׃ ‬"
  },
  {
    "bookId": 19,
    "chapterId": 78,
    "verseId": 70,
    "text": "וַ֭יִּבְחַר בְּדָוִ֣ד עַבְדּ֑וֹ וַ֝יִּקָּחֵ֗הוּ מִֽמִּכְלְאֹ֥ת צֹֽאן׃ ‬"
  },
  {
    "bookId": 19,
    "chapterId": 78,
    "verseId": 71,
    "text": "מֵאַחַ֥ר עָל֗וֹת הֱ֫בִיא֥וֹ לִ֭רְעוֹת בְּיַעֲקֹ֣ב עַמּ֑וֹ וּ֝בְיִשְׂרָאֵ֗ל נַחֲלָתֽוֹ׃ ‬"
  },
  {
    "bookId": 19,
    "chapterId": 78,
    "verseId": 72,
    "text": "וַ֭יִּרְעֵם כְּתֹ֣ם לְבָב֑וֹ וּבִתְבוּנ֖וֹת כַּפָּ֣יו יַנְחֵֽם׃ ‬"
  }
]