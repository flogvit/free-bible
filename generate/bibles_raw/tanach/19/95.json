[
  {
    "bookId": 19,
    "chapterId": 95,
    "verseId": 1,
    "text": "לְ֭כוּ נְרַנְּנָ֣ה לַיהוָ֑ה נָ֝רִ֗יעָה לְצ֣וּר יִשְׁעֵֽנוּ׃ ‬"
  },
  {
    "bookId": 19,
    "chapterId": 95,
    "verseId": 2,
    "text": "נְקַדְּמָ֣ה פָנָ֣יו בְּתוֹדָ֑ה בִּ֝זְמִר֗וֹת נָרִ֥יעַֽ לֽוֹ׃ ‬"
  },
  {
    "bookId": 19,
    "chapterId": 95,
    "verseId": 3,
    "text": "כִּ֤י אֵ֣ל גָּד֣וֹל יְהוָ֑ה וּמֶ֥לֶךְ גָּ֝ד֗וֹל עַל־כָּל־אֱלֹהִֽים׃ ‬"
  },
  {
    "bookId": 19,
    "chapterId": 95,
    "verseId": 4,
    "text": "אֲשֶׁ֣ר בְּ֭יָדוֹ מֶחְקְרֵי־אָ֑רֶץ וְתוֹעֲפ֖וֹת הָרִ֣ים לֽוֹ׃ ‬"
  },
  {
    "bookId": 19,
    "chapterId": 95,
    "verseId": 5,
    "text": "אֲשֶׁר־ל֣וֹ הַ֭יָּם וְה֣וּא עָשָׂ֑הוּ וְ֝יַבֶּ֗שֶׁת יָדָ֥יו יָצָֽרוּ׃ ‬"
  },
  {
    "bookId": 19,
    "chapterId": 95,
    "verseId": 6,
    "text": "בֹּ֭אוּ נִשְׁתַּחֲוֶ֣ה וְנִכְרָ֑עָה נִ֝בְרְכָ֗ה לִֽפְנֵי־יְהוָ֥ה עֹשֵֽׂנוּ׃ ‬"
  },
  {
    "bookId": 19,
    "chapterId": 95,
    "verseId": 7,
    "text": "כִּ֘י ה֤וּא אֱלֹהֵ֗ינוּ וַאֲנַ֤חְנוּ עַ֣ם מַ֭רְעִיתוֹ וְצֹ֣אן יָד֑וֹ הַ֝יּ֗וֹם אִֽם־בְּקֹל֥וֹ תִשְׁמָֽעוּ׃ ‬"
  },
  {
    "bookId": 19,
    "chapterId": 95,
    "verseId": 8,
    "text": "אַל־תַּקְשׁ֣וּ לְ֭בַבְכֶם כִּמְרִיבָ֑ה כְּי֥וֹם מַ֝סָּ֗ה בַּמִּדְבָּֽר׃ ‬"
  },
  {
    "bookId": 19,
    "chapterId": 95,
    "verseId": 9,
    "text": "אֲשֶׁ֣ר נִ֭סּוּנִי אֲבוֹתֵיכֶ֑ם בְּ֝חָנ֗וּנִי גַּם־רָא֥וּ פָעֳלֽ͏ִי׃ ‬"
  },
  {
    "bookId": 19,
    "chapterId": 95,
    "verseId": 10,
    "text": "אַרְבָּ֘עִ֤ים שָׁנָ֨ה ׀ אָ֘ק֤וּט בְּד֗וֹר וָאֹמַ֗ר עַ֤ם תֹּעֵ֣י לֵבָ֣ב הֵ֑ם וְ֝הֵ֗ם לֹא־יָדְע֥וּ דְרָכָֽי׃ ‬"
  },
  {
    "bookId": 19,
    "chapterId": 95,
    "verseId": 11,
    "text": "אֲשֶׁר־נִשְׁבַּ֥עְתִּי בְאַפִּ֑י אִם־יְ֝בֹא֗וּן אֶל־מְנוּחָתִֽי׃ ‬"
  }
]