[
  {
    "bookId": 19,
    "chapterId": 46,
    "verseId": 1,
    "text": "לַמְנַצֵּ֥חַ לִבְנֵי־קֹ֑רַח עַֽל־עֲלָמ֥וֹת שִֽׁיר׃ ‬"
  },
  {
    "bookId": 19,
    "chapterId": 46,
    "verseId": 2,
    "text": "אֱלֹהִ֣ים לָ֭נוּ מַחֲסֶ֣ה וָעֹ֑ז עֶזְרָ֥ה בְ֝צָר֗וֹת נִמְצָ֥א מְאֹֽד׃ ‬"
  },
  {
    "bookId": 19,
    "chapterId": 46,
    "verseId": 3,
    "text": "עַל־כֵּ֣ן לֹא־נִ֭ירָא בְּהָמִ֣יר אָ֑רֶץ וּבְמ֥וֹט הָ֝רִ֗ים בְּלֵ֣ב יַמִּֽים׃ ‬"
  },
  {
    "bookId": 19,
    "chapterId": 46,
    "verseId": 4,
    "text": "יֶהֱמ֣וּ יֶחְמְר֣וּ מֵימָ֑יו יִֽרְעֲשֽׁוּ־הָרִ֖ים בְּגַאֲוָת֣וֹ סֶֽלָה׃ ‬"
  },
  {
    "bookId": 19,
    "chapterId": 46,
    "verseId": 5,
    "text": "נָהָ֗ר פְּלָגָ֗יו יְשַׂמְּח֥וּ עִיר־אֱלֹהִ֑ים קְ֝דֹ֗שׁ מִשְׁכְּנֵ֥י עֶלְיֽוֹן׃ ‬"
  },
  {
    "bookId": 19,
    "chapterId": 46,
    "verseId": 6,
    "text": "אֱלֹהִ֣ים בְּ֭קִרְבָּהּ בַּל־תִּמּ֑וֹט יַעְזְרֶ֥הָ אֱ֝לֹהִ֗ים לִפְנ֥וֹת בֹּֽקֶר׃ ‬"
  },
  {
    "bookId": 19,
    "chapterId": 46,
    "verseId": 7,
    "text": "הָמ֣וּ ג֭וֹיִם מָ֣טוּ מַמְלָכ֑וֹת נָתַ֥ן בְּ֝קוֹל֗וֹ תָּמ֥וּג אָֽרֶץ׃ ‬"
  },
  {
    "bookId": 19,
    "chapterId": 46,
    "verseId": 8,
    "text": "יְהוָ֣ה צְבָא֣וֹת עִמָּ֑נוּ מִשְׂגָּֽב־לָ֝נוּ אֱלֹהֵ֖י יַעֲקֹ֣ב סֶֽלָה׃ ‬"
  },
  {
    "bookId": 19,
    "chapterId": 46,
    "verseId": 9,
    "text": "לְֽכוּ־חֲ֭זוּ מִפְעֲל֣וֹת יְהוָ֑ה אֲשֶׁר־שָׂ֖ם שַׁמּ֣וֹת בָּאָֽרֶץ׃ ‬"
  },
  {
    "bookId": 19,
    "chapterId": 46,
    "verseId": 10,
    "text": "מַשְׁבִּ֥ית מִלְחָמוֹת֮ עַד־קְצֵ֢ה הָ֫אָ֥רֶץ קֶ֣שֶׁת יְ֭שַׁבֵּר וְקִצֵּ֣ץ חֲנִ֑ית עֲ֝גָל֗וֹת יִשְׂרֹ֥ף בָּאֵֽשׁ׃ ‬"
  },
  {
    "bookId": 19,
    "chapterId": 46,
    "verseId": 11,
    "text": "הַרְפּ֣וּ וּ֭דְעוּ כִּי־אָנֹכִ֣י אֱלֹהִ֑ים אָר֥וּם בַּ֝גּוֹיִ֗ם אָר֥וּם בָּאָֽרֶץ׃ ‬"
  },
  {
    "bookId": 19,
    "chapterId": 46,
    "verseId": 12,
    "text": "יְהוָ֣ה צְבָא֣וֹת עִמָּ֑נוּ מִשְׂגָּֽב־לָ֝נוּ אֱלֹהֵ֖י יַעֲקֹ֣ב סֶֽלָה׃ ‬"
  }
]