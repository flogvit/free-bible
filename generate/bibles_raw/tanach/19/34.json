[
  {
    "bookId": 19,
    "chapterId": 34,
    "verseId": 1,
    "text": "לְדָוִ֗ד בְּשַׁנּוֹת֣וֹ אֶת־טַ֭עְמוֹ לִפְנֵ֣י אֲבִימֶ֑לֶךְ וֽ͏ַ֝יְגָרֲשֵׁ֗הוּ וַיֵּלַֽךְ׃ ‬"
  },
  {
    "bookId": 19,
    "chapterId": 34,
    "verseId": 2,
    "text": "אֲבָרֲכָ֣ה אֶת־יְהוָ֣ה בְּכָל־עֵ֑ת תָּ֝מִ֗יד תְּֽהִלָּת֥וֹ בְּפִֽי׃ ‬"
  },
  {
    "bookId": 19,
    "chapterId": 34,
    "verseId": 3,
    "text": "בַּ֭יהוָה תִּתְהַלֵּ֣ל נַפְשִׁ֑י יִשְׁמְע֖וּ עֲנָוִ֣ים וְיִשְׂמָֽחוּ׃ ‬"
  },
  {
    "bookId": 19,
    "chapterId": 34,
    "verseId": 4,
    "text": "גַּדְּל֣וּ לַיהוָ֣ה אִתִּ֑י וּנְרוֹמְמָ֖ה שְׁמ֣וֹ יַחְדָּֽו׃ ‬"
  },
  {
    "bookId": 19,
    "chapterId": 34,
    "verseId": 5,
    "text": "דָּרַ֣שְׁתִּי אֶת־יְהוָ֣ה וְעָנָ֑נִי וּמִכָּל־מְ֝גוּרוֹתַ֗י הִצִּילָֽנִי׃ ‬"
  },
  {
    "bookId": 19,
    "chapterId": 34,
    "verseId": 6,
    "text": "הִבִּ֣יטוּ אֵלָ֣יו וְנָהָ֑רוּ וּ֝פְנֵיהֶ֗ם אַל־יֶחְפָּֽרוּ׃ ‬"
  },
  {
    "bookId": 19,
    "chapterId": 34,
    "verseId": 7,
    "text": "זֶ֤ה עָנִ֣י קָ֭רָא וַיהוָ֣ה שָׁמֵ֑עַ וּמִכָּל־צָ֝רוֹתָ֗יו הוֹשִׁיעֽוֹ׃ ‬"
  },
  {
    "bookId": 19,
    "chapterId": 34,
    "verseId": 8,
    "text": "חֹנֶ֤ה מַלְאַךְ־יְהוָ֓ה סָ֘בִ֤יב לִֽירֵאָ֗יו וַֽיְחַלְּצֵֽם׃ ‬"
  },
  {
    "bookId": 19,
    "chapterId": 34,
    "verseId": 9,
    "text": "טַעֲמ֣וּ וּ֭רְאוּ כִּי־ט֣וֹב יְהוָ֑ה אַֽשְׁרֵ֥י הַ֝גֶּ֗בֶר יֶחֱסֶה־בּֽוֹ׃ ‬"
  },
  {
    "bookId": 19,
    "chapterId": 34,
    "verseId": 10,
    "text": "יְר֣אוּ אֶת־יְהוָ֣ה קְדֹשָׁ֑יו כִּי־אֵ֥ין מַ֝חְס֗וֹר לִירֵאָֽיו׃ ‬"
  },
  {
    "bookId": 19,
    "chapterId": 34,
    "verseId": 11,
    "text": "כְּ֭פִירִים רָשׁ֣וּ וְרָעֵ֑בוּ וְדֹרְשֵׁ֥י יְ֝הוָ֗ה לֹא־יַחְסְר֥וּ כָל־טֽוֹב׃ ‬"
  },
  {
    "bookId": 19,
    "chapterId": 34,
    "verseId": 12,
    "text": "לְֽכוּ־בָ֭נִים שִׁמְעוּ־לִ֑י יִֽרְאַ֥ת יְ֝הוָ֗ה אֲלַמֶּדְכֶֽם׃ ‬"
  },
  {
    "bookId": 19,
    "chapterId": 34,
    "verseId": 13,
    "text": "מִֽי־הָ֭אִישׁ הֶחָפֵ֣ץ חַיִּ֑ים אֹהֵ֥ב יָ֝מִ֗ים לִרְא֥וֹת טֽוֹב׃ ‬"
  },
  {
    "bookId": 19,
    "chapterId": 34,
    "verseId": 14,
    "text": "נְצֹ֣ר לְשׁוֹנְךָ֣ מֵרָ֑ע וּ֝שְׂפָתֶ֗יךָ מִדַּבֵּ֥ר מִרְמָֽה׃ ‬"
  },
  {
    "bookId": 19,
    "chapterId": 34,
    "verseId": 15,
    "text": "ס֣וּר מֵ֭רָע וַעֲשֵׂה־ט֑וֹב בַּקֵּ֖שׁ שָׁל֣וֹם וְרָדְפֵֽהוּ׃ ‬"
  },
  {
    "bookId": 19,
    "chapterId": 34,
    "verseId": 16,
    "text": "עֵינֵ֣י יְ֭הוָה אֶל־צַדִּיקִ֑ים וְ֝אָזְנָ֗יו אֶל־שַׁוְעָתָֽם׃ ‬"
  },
  {
    "bookId": 19,
    "chapterId": 34,
    "verseId": 17,
    "text": "פְּנֵ֣י יְ֭הוָה בְּעֹ֣שֵׂי רָ֑ע לְהַכְרִ֖ית מֵאֶ֣רֶץ זִכְרָֽם׃ ‬"
  },
  {
    "bookId": 19,
    "chapterId": 34,
    "verseId": 18,
    "text": "צָעֲק֣וּ וַיהוָ֣ה שָׁמֵ֑עַ וּמִכָּל־צָ֝רוֹתָ֗ם הִצִּילָֽם׃ ‬"
  },
  {
    "bookId": 19,
    "chapterId": 34,
    "verseId": 19,
    "text": "קָר֣וֹב יְ֭הוָה לְנִשְׁבְּרֵי־לֵ֑ב וְֽאֶת־דַּכְּאֵי־ר֥וּחַ יוֹשִֽׁיעַ׃ ‬"
  },
  {
    "bookId": 19,
    "chapterId": 34,
    "verseId": 20,
    "text": "רַ֭בּוֹת רָע֣וֹת צַדִּ֑יק וּ֝מִכֻּלָּ֗ם יַצִּילֶ֥נּוּ יְהוָֽה׃ ‬"
  },
  {
    "bookId": 19,
    "chapterId": 34,
    "verseId": 21,
    "text": "שֹׁמֵ֥ר כָּל־עַצְמוֹתָ֑יו אַחַ֥ת מֵ֝הֵ֗נָּה לֹ֣א נִשְׁבָּֽרָה׃ ‬"
  },
  {
    "bookId": 19,
    "chapterId": 34,
    "verseId": 22,
    "text": "תְּמוֹתֵ֣ת רָשָׁ֣ע רָעָ֑ה וְשֹׂנְאֵ֖י צַדִּ֣יק יֶאְשָֽׁמוּ׃ ‬"
  },
  {
    "bookId": 19,
    "chapterId": 34,
    "verseId": 23,
    "text": "פּוֹדֶ֣ה יְ֭הוָה נֶ֣פֶשׁ עֲבָדָ֑יו וְלֹ֥א יֶ֝אְשְׁמ֗וּ כָּֽל־הַחֹסִ֥ים בּֽוֹ׃ ‬"
  }
]