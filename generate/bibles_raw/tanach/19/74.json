[
  {
    "bookId": 19,
    "chapterId": 74,
    "verseId": 1,
    "text": "מַשְׂכִּ֗יל לְאָ֫סָ֥ף לָמָ֣ה אֱ֭לֹהִים זָנַ֣חְתָּ לָנֶ֑צַח יֶעְשַׁ֥ן אַ֝פְּךָ֗ בְּצֹ֣אן מַרְעִיתֶֽךָ׃ ‬"
  },
  {
    "bookId": 19,
    "chapterId": 74,
    "verseId": 2,
    "text": "זְכֹ֤ר עֲדָתְךָ֨ ׀ קָ֘נִ֤יתָ קֶּ֗דֶם גָּ֭אַלְתָּ שֵׁ֣בֶט נַחֲלָתֶ֑ךָ הַר־צִ֝יּ֗וֹן זֶ֤ה ׀ שָׁכַ֬נְתָּ בּֽוֹ׃ ‬"
  },
  {
    "bookId": 19,
    "chapterId": 74,
    "verseId": 3,
    "text": "הָרִ֣ימָה פְ֭עָמֶיךָ לְמַשֻּׁא֣וֹת נֶ֑צַח כָּל־הֵרַ֖ע אוֹיֵ֣ב בַּקֹּֽדֶשׁ׃ ‬"
  },
  {
    "bookId": 19,
    "chapterId": 74,
    "verseId": 4,
    "text": "שָׁאֲג֣וּ צֹ֭רְרֶיךָ בְּקֶ֣רֶב מוֹעֲדֶ֑ךָ שָׂ֖מוּ אוֹתֹתָ֣ם אֹתֽוֹת׃ ‬"
  },
  {
    "bookId": 19,
    "chapterId": 74,
    "verseId": 5,
    "text": "יִ֭וָּדַע כְּמֵבִ֣יא לְמָ֑עְלָה בִּֽסֲבָךְ־עֵ֝֗ץ קַרְדֻּמּֽוֹת׃ ‬"
  },
  {
    "bookId": 19,
    "chapterId": 74,
    "verseId": 6,
    "text": "*ועת **וְ֭עַתָּה פִּתּוּחֶ֣יהָ יָּ֑חַד בְּכַשִּׁ֥יל וְ֝כֵֽילַפֹּ֗ת יַהֲלֹמֽוּן׃ ‬"
  },
  {
    "bookId": 19,
    "chapterId": 74,
    "verseId": 7,
    "text": "שִׁלְח֣וּ בָ֭אֵשׁ מִקְדָּשֶׁ֑ךָ לָ֝אָ֗רֶץ חִלְּל֥וּ מִֽשְׁכַּן־שְׁמֶֽךָ׃ ‬"
  },
  {
    "bookId": 19,
    "chapterId": 74,
    "verseId": 8,
    "text": "אָמְר֣וּ בְ֭לִבָּם נִינָ֣ם יָ֑חַד שָׂרְפ֖וּ כָל־מוֹעֲדֵי־אֵ֣ל בָּאָֽרֶץ׃ ‬"
  },
  {
    "bookId": 19,
    "chapterId": 74,
    "verseId": 9,
    "text": "אֽוֹתֹתֵ֗ינוּ לֹ֥א רָ֫אִ֥ינוּ אֵֽין־ע֥וֹד נָבִ֑יא וְלֹֽא־אִ֝תָּ֗נוּ יֹדֵ֥עַ עַד־מָֽה׃ ‬"
  },
  {
    "bookId": 19,
    "chapterId": 74,
    "verseId": 10,
    "text": "עַד־מָתַ֣י אֱ֭לֹהִים יְחָ֣רֶף צָ֑ר יְנָ֘אֵ֤ץ אוֹיֵ֖ב שִׁמְךָ֣ לָנֶֽצַח׃ ‬"
  },
  {
    "bookId": 19,
    "chapterId": 74,
    "verseId": 11,
    "text": "לָ֤מָּה תָשִׁ֣יב יָ֭דְךָ וִֽימִינֶ֑ךָ מִקֶּ֖רֶב *חוקך **חֽ͏ֵיקְךָ֣ כַלֵּֽה׃ ‬"
  },
  {
    "bookId": 19,
    "chapterId": 74,
    "verseId": 12,
    "text": "וֵ֭אלֹהִים מַלְכִּ֣י מִקֶּ֑דֶם פֹּעֵ֥ל יְ֝שׁוּע֗וֹת בְּקֶ֣רֶב הָאָֽרֶץ׃ ‬"
  },
  {
    "bookId": 19,
    "chapterId": 74,
    "verseId": 13,
    "text": "אַתָּ֤ה פוֹרַ֣רְתָּ בְעָזְּךָ֣ יָ֑ם שִׁבַּ֖רְתָּ רָאשֵׁ֥י תַ֝נִּינִ֗ים עַל־הַמָּֽיִם׃ ‬"
  },
  {
    "bookId": 19,
    "chapterId": 74,
    "verseId": 14,
    "text": "אַתָּ֣ה רִ֭צַּצְתָּ רָאשֵׁ֣י לִוְיָתָ֑ן תִּתְּנֶ֥נּוּ מַ֝אֲכָ֗ל לְעָ֣ם לְצִיִּֽים׃ ‬"
  },
  {
    "bookId": 19,
    "chapterId": 74,
    "verseId": 15,
    "text": "אַתָּ֣ה בָ֭קַעְתָּ מַעְיָ֣ן וָנָ֑חַל אַתָּ֥ה ה֝וֹבַ֗שְׁתָּ נַהֲר֥וֹת אֵיתָֽן׃ ‬"
  },
  {
    "bookId": 19,
    "chapterId": 74,
    "verseId": 16,
    "text": "לְךָ֣ י֭וֹם אַף־לְךָ֥ לָ֑יְלָה אַתָּ֥ה הֲ֝כִינ֗וֹתָ מָא֥וֹר וָשָֽׁמֶשׁ׃ ‬"
  },
  {
    "bookId": 19,
    "chapterId": 74,
    "verseId": 17,
    "text": "אַתָּ֣ה הִ֭צַּבְתָּ כָּל־גְּבוּל֣וֹת אָ֑רֶץ קַ֥יִץ וָ֝חֹ֗רֶף אַתָּ֥ה יְצַרְתָּם׃ ‬"
  },
  {
    "bookId": 19,
    "chapterId": 74,
    "verseId": 18,
    "text": "זְכָר־זֹ֗את א֭וֹיֵב חֵרֵ֣ף ׀ יְהוָ֑ה וְעַ֥ם נָ֝בָ֗ל נִֽאֲצ֥וּ שְׁמֶֽךָ׃ ‬"
  },
  {
    "bookId": 19,
    "chapterId": 74,
    "verseId": 19,
    "text": "אַל־תִּתֵּ֣ן לְ֭חַיַּת נֶ֣פֶשׁ תּוֹרֶ֑ךָ חַיַּ֥ת עֲ֝נִיֶּ֗יךָ אַל־תִּשְׁכַּ֥ח לָנֶֽצַח׃ ‬"
  },
  {
    "bookId": 19,
    "chapterId": 74,
    "verseId": 20,
    "text": "הַבֵּ֥ט לַבְּרִ֑ית כִּ֥י מָלְא֥וּ מַחֲשַׁכֵּי־אֶ֝֗רֶץ נְא֣וֹת חָמָֽס׃ ‬"
  },
  {
    "bookId": 19,
    "chapterId": 74,
    "verseId": 21,
    "text": "אַל־יָשֹׁ֣ב דַּ֣ךְ נִכְלָ֑ם עָנִ֥י וְ֝אֶבְי֗וֹן יְֽהַלְל֥וּ שְׁמֶֽךָ׃ ‬"
  },
  {
    "bookId": 19,
    "chapterId": 74,
    "verseId": 22,
    "text": "קוּמָ֣ה אֱ֭לֹהִים רִיבָ֣ה רִיבֶ֑ךָ זְכֹ֥ר חֶרְפָּתְךָ֥ מִנִּי־נָ֝בָ֗ל כָּל־הַיּֽוֹם׃ ‬"
  },
  {
    "bookId": 19,
    "chapterId": 74,
    "verseId": 23,
    "text": "אַל־תִּ֭שְׁכַּח ק֣וֹל צֹרְרֶ֑יךָ שְׁא֥וֹן קָ֝מֶ֗יךָ עֹלֶ֥ה תָמִֽיד׃ ‬"
  }
]