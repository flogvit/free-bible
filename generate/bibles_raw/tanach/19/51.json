[
  {
    "bookId": 19,
    "chapterId": 51,
    "verseId": 1,
    "text": "לַמְנַצֵּ֗חַ מִזְמ֥וֹר לְדָוִֽד׃ ‬"
  },
  {
    "bookId": 19,
    "chapterId": 51,
    "verseId": 2,
    "text": "בְּֽבוֹא־אֵ֭לָיו נָתָ֣ן הַנָּבִ֑יא כַּֽאֲשֶׁר־בָּ֝֗א אֶל־בַּת־שָֽׁבַע׃ ‬"
  },
  {
    "bookId": 19,
    "chapterId": 51,
    "verseId": 3,
    "text": "חָנֵּ֣נִי אֱלֹהִ֣ים כְּחַסְדֶּ֑ךָ כְּרֹ֥ב רַ֝חֲמֶ֗יךָ מְחֵ֣ה פְשָׁעָֽי׃ ‬"
  },
  {
    "bookId": 19,
    "chapterId": 51,
    "verseId": 4,
    "text": "*הרבה **הֶ֭רֶב כַּבְּסֵ֣נִי מֵעֲוֺנִ֑י וּֽמֵחַטָּאתִ֥י טַהֲרֵֽנִי׃ ‬"
  },
  {
    "bookId": 19,
    "chapterId": 51,
    "verseId": 5,
    "text": "כִּֽי־פְ֭שָׁעַי אֲנִ֣י אֵדָ֑ע וְחַטָּאתִ֖י נֶגְדִּ֣י תָמִֽיד׃ ‬"
  },
  {
    "bookId": 19,
    "chapterId": 51,
    "verseId": 6,
    "text": "לְךָ֤ לְבַדְּךָ֨ ׀ חָטָאתִי֮ וְהָרַ֥ע בְּעֵינֶ֗יךָ עָ֫שִׂ֥יתִי לְ֭מַעַן תִּצְדַּ֥ק בְּדָבְרֶ֗ךָ תִּזְכֶּ֥ה בְשָׁפְטֶֽךָ׃ ‬"
  },
  {
    "bookId": 19,
    "chapterId": 51,
    "verseId": 7,
    "text": "הֵן־בְּעָו֥וֹן חוֹלָ֑לְתִּי וּ֝בְחֵ֗טְא יֶֽחֱמַ֥תְנִי אִמִּֽי׃ ‬"
  },
  {
    "bookId": 19,
    "chapterId": 51,
    "verseId": 8,
    "text": "הֵן־אֱ֭מֶת חָפַ֣צְתָּ בַטֻּח֑וֹת וּ֝בְסָתֻ֗ם חָכְמָ֥ה תוֹדִיעֵֽנִי׃ ‬"
  },
  {
    "bookId": 19,
    "chapterId": 51,
    "verseId": 9,
    "text": "תְּחַטְּאֵ֣נִי בְאֵז֣וֹב וְאֶטְהָ֑ר תְּ֝כַבְּסֵ֗נִי וּמִשֶּׁ֥לֶג אַלְבִּֽין׃ ‬"
  },
  {
    "bookId": 19,
    "chapterId": 51,
    "verseId": 10,
    "text": "תַּ֭שְׁמִיעֵנִי שָׂשׂ֣וֹן וְשִׂמְחָ֑ה תָּ֝גֵ֗לְנָה עֲצָמ֥וֹת דִּכִּֽיתָ׃ ‬"
  },
  {
    "bookId": 19,
    "chapterId": 51,
    "verseId": 11,
    "text": "הַסְתֵּ֣ר פָּ֭נֶיךָ מֵחֲטָאָ֑י וְֽכָל־עֲוֺ֖נֹתַ֣י מְחֵֽה׃ ‬"
  },
  {
    "bookId": 19,
    "chapterId": 51,
    "verseId": 12,
    "text": "לֵ֣ב טָ֭הוֹר בְּרָא־לִ֣י אֱלֹהִ֑ים וְר֥וּחַ נָ֝כ֗וֹן חַדֵּ֥שׁ בְּקִרְבִּֽי׃ ‬"
  },
  {
    "bookId": 19,
    "chapterId": 51,
    "verseId": 13,
    "text": "אַל־תַּשְׁלִיכֵ֥נִי מִלְּפָנֶ֑יךָ וְר֥וּחַ קָ֝דְשְׁךָ֗ אַל־תִּקַּ֥ח מִמֶּֽנִּי׃ ‬"
  },
  {
    "bookId": 19,
    "chapterId": 51,
    "verseId": 14,
    "text": "הָשִׁ֣יבָה לִּ֭י שְׂשׂ֣וֹן יִשְׁעֶ֑ךָ וְר֖וּחַ נְדִיבָ֣ה תִסְמְכֵֽנִי׃ ‬"
  },
  {
    "bookId": 19,
    "chapterId": 51,
    "verseId": 15,
    "text": "אֲלַמְּדָ֣ה פֹשְׁעִ֣ים דְּרָכֶ֑יךָ וְ֝חַטָּאִ֗ים אֵלֶ֥יךָ יָשֽׁוּבוּ׃ ‬"
  },
  {
    "bookId": 19,
    "chapterId": 51,
    "verseId": 16,
    "text": "הַצִּ֘ילֵ֤נִי מִדָּמִ֨ים ׀ אֱ‍ֽלֹהִ֗ים אֱלֹהֵ֥י תְשׁוּעָתִ֑י תְּרַנֵּ֥ן לְ֝שׁוֹנִ֗י צִדְקָתֶֽךָ׃ ‬"
  },
  {
    "bookId": 19,
    "chapterId": 51,
    "verseId": 17,
    "text": "אֲ֭דֹנָי שְׂפָתַ֣י תִּפְתָּ֑ח וּ֝פִ֗י יַגִּ֥יד תְּהִלָּתֶֽךָ׃ ‬"
  },
  {
    "bookId": 19,
    "chapterId": 51,
    "verseId": 18,
    "text": "כִּ֤י ׀ לֹא־תַחְפֹּ֣ץ זֶ֣בַח וְאֶתֵּ֑נָה ע֝וֹלָ֗ה לֹ֣א תִרְצֶֽה׃ ‬"
  },
  {
    "bookId": 19,
    "chapterId": 51,
    "verseId": 19,
    "text": "זִֽבְחֵ֣י אֱלֹהִים֮ ר֢וּחַ נִשְׁבָּ֫רָ֥ה לֵב־נִשְׁבָּ֥ר וְנִדְכֶּ֑ה אֱ֝לֹהִ֗ים לֹ֣א תִבְזֶֽה׃ ‬"
  },
  {
    "bookId": 19,
    "chapterId": 51,
    "verseId": 20,
    "text": "הֵיטִ֣יבָה בִ֭רְצוֹנְךָ אֶת־צִיּ֑וֹן תִּ֝בְנֶ֗ה חוֹמ֥וֹת יְרוּשָׁלָֽ͏ִם׃ ‬"
  },
  {
    "bookId": 19,
    "chapterId": 51,
    "verseId": 21,
    "text": "אָ֤ז תַּחְפֹּ֣ץ זִבְחֵי־צֶ֭דֶק עוֹלָ֣ה וְכָלִ֑יל אָ֤ז יַעֲל֖וּ עַל־מִזְבַּחֲךָ֣ פָרִֽים׃ ‬"
  }
]