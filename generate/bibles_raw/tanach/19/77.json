[
  {
    "bookId": 19,
    "chapterId": 77,
    "verseId": 1,
    "text": "לַמְנַצֵּ֥חַ עַֽל־*ידיתון **יְדוּת֗וּן לְאָסָ֥ף מִזְמֽוֹר׃ ‬"
  },
  {
    "bookId": 19,
    "chapterId": 77,
    "verseId": 2,
    "text": "קוֹלִ֣י אֶל־אֱלֹהִ֣ים וְאֶצְעָ֑קָה קוֹלִ֥י אֶל־אֱ֝לֹהִ֗ים וְהַאֲזִ֥ין אֵלָֽי׃ ‬"
  },
  {
    "bookId": 19,
    "chapterId": 77,
    "verseId": 3,
    "text": "בְּי֥וֹם צָרָתִי֮ אֲדֹנָ֢י דָּ֫רָ֥שְׁתִּי יָדִ֤י ׀ לַ֣יְלָה נִ֭גְּרָה וְלֹ֣א תָפ֑וּג מֵאֲנָ֖ה הִנָּחֵ֣ם נַפְשִֽׁי׃ ‬"
  },
  {
    "bookId": 19,
    "chapterId": 77,
    "verseId": 4,
    "text": "אֶזְכְּרָ֣ה אֱלֹהִ֣ים וְאֶֽהֱמָיָ֑ה אָשִׂ֓יחָה ׀ וְתִתְעַטֵּ֖ף רוּחִ֣י סֶֽלָה׃ ‬"
  },
  {
    "bookId": 19,
    "chapterId": 77,
    "verseId": 5,
    "text": "אָ֭חַזְתָּ שְׁמֻר֣וֹת עֵינָ֑י נִ֝פְעַ֗מְתִּי וְלֹ֣א אֲדַבֵּֽר׃ ‬"
  },
  {
    "bookId": 19,
    "chapterId": 77,
    "verseId": 6,
    "text": "חִשַּׁ֣בְתִּי יָמִ֣ים מִקֶּ֑דֶם שְׁ֝נ֗וֹת עוֹלָמִֽים׃ ‬"
  },
  {
    "bookId": 19,
    "chapterId": 77,
    "verseId": 7,
    "text": "אֶֽזְכְּרָ֥ה נְגִינָתִ֗י בַּ֫לָּ֥יְלָה עִם־לְבָבִ֥י אָשִׂ֑יחָה וַיְחַפֵּ֥שׂ רוּחִֽי׃ ‬"
  },
  {
    "bookId": 19,
    "chapterId": 77,
    "verseId": 8,
    "text": "הַֽ֭לְעוֹלָמִים יִזְנַ֥ח ׀ אֲדֹנָ֑י וְלֹֽא־יֹסִ֖יף לִרְצ֣וֹת עֽוֹד׃ ‬"
  },
  {
    "bookId": 19,
    "chapterId": 77,
    "verseId": 9,
    "text": "הֶאָפֵ֣ס לָנֶ֣צַח חַסְדּ֑וֹ גָּ֥מַר אֹ֝֗מֶר לְדֹ֣ר וָדֹֽר׃ ‬"
  },
  {
    "bookId": 19,
    "chapterId": 77,
    "verseId": 10,
    "text": "הֲשָׁכַ֣ח חַנּ֣וֹת אֵ֑ל אִם־קָפַ֥ץ בְּ֝אַ֗ף רַחֲמָ֥יו סֶֽלָה׃ ‬"
  },
  {
    "bookId": 19,
    "chapterId": 77,
    "verseId": 11,
    "text": "וָ֭אֹמַר חַלּ֣וֹתִי הִ֑יא שְׁ֝נ֗וֹת יְמִ֣ין עֶלְיֽוֹן׃ ‬"
  },
  {
    "bookId": 19,
    "chapterId": 77,
    "verseId": 12,
    "text": "*אזכיר **אֶזְכּ֥וֹר מַֽעַלְלֵי־יָ֑הּ כִּֽי־אֶזְכְּרָ֖ה מִקֶּ֣דֶם פִּלְאֶֽךָ׃ ‬"
  },
  {
    "bookId": 19,
    "chapterId": 77,
    "verseId": 13,
    "text": "וְהָגִ֥יתִי בְכָל־פָּעֳלֶ֑ךָ וּֽבַעֲלִ֖ילוֹתֶ֣יךָ אָשִֽׂיחָה׃ ‬"
  },
  {
    "bookId": 19,
    "chapterId": 77,
    "verseId": 14,
    "text": "אֱ֭לֹהִים בַּקֹּ֣דֶשׁ דַּרְכֶּ֑ךָ מִי־אֵ֥ל גָּ֝ד֗וֹל כֵּֽאלֹהִֽים׃ ‬"
  },
  {
    "bookId": 19,
    "chapterId": 77,
    "verseId": 15,
    "text": "אַתָּ֣ה הָ֭אֵל עֹ֣שֵׂה פֶ֑לֶא הוֹדַ֖עְתָּ בָעַמִּ֣ים עֻזֶּֽךָ׃ ‬"
  },
  {
    "bookId": 19,
    "chapterId": 77,
    "verseId": 16,
    "text": "גָּאַ֣לְתָּ בִּזְר֣וֹעַ עַמֶּ֑ךָ בְּנֵי־יַעֲקֹ֖ב וְיוֹסֵ֣ף סֶֽלָה׃ ‬"
  },
  {
    "bookId": 19,
    "chapterId": 77,
    "verseId": 17,
    "text": "רָ֘א֤וּךָ מַּ֨יִם ׀ אֱ‍ֽלֹהִ֗ים רָא֣וּךָ מַּ֣יִם יָחִ֑ילוּ אַ֝֗ף יִרְגְּז֥וּ תְהֹמֽוֹת׃ ‬"
  },
  {
    "bookId": 19,
    "chapterId": 77,
    "verseId": 18,
    "text": "זֹ֤רְמוּ מַ֨יִם ׀ עָב֗וֹת ק֭וֹל נָתְנ֣וּ שְׁחָקִ֑ים אַף־חֲ֝צָצֶ֗יךָ יִתְהַלָּֽכוּ׃ ‬"
  },
  {
    "bookId": 19,
    "chapterId": 77,
    "verseId": 19,
    "text": "ק֤וֹל רַעַמְךָ֨ ׀ בַּגַּלְגַּ֗ל הֵאִ֣ירוּ בְרָקִ֣ים תֵּבֵ֑ל רָגְזָ֖ה וַתִּרְעַ֣שׁ הָאָֽרֶץ׃ ‬"
  },
  {
    "bookId": 19,
    "chapterId": 77,
    "verseId": 20,
    "text": "בַּיָּ֤ם דַּרְכֶּ֗ךָ *ושביליך **וּֽ֭שְׁבִֽילְךָ בְּמַ֣יִם רַבִּ֑ים וְ֝עִקְּבוֹתֶ֗יךָ לֹ֣א נֹדָֽעוּ׃ ‬"
  },
  {
    "bookId": 19,
    "chapterId": 77,
    "verseId": 21,
    "text": "נָחִ֣יתָ כַצֹּ֣אן עַמֶּ֑ךָ בְּֽיַד־מֹשֶׁ֥ה וְאַהֲרֹֽן׃ ‬"
  }
]