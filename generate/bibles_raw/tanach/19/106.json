[
  {
    "bookId": 19,
    "chapterId": 106,
    "verseId": 1,
    "text": "הַֽלְלְויָ֨הּ‪[c]‬ ׀ הוֹד֣וּ לַיהוָ֣ה כִּי־ט֑וֹב כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 106,
    "verseId": 2,
    "text": "מִ֗י יְ֭מַלֵּל גְּבוּר֣וֹת יְהוָ֑ה יַ֝שְׁמִ֗יעַ כָּל־תְּהִלָּתֽוֹ׃ ‬"
  },
  {
    "bookId": 19,
    "chapterId": 106,
    "verseId": 3,
    "text": "אַ֭שְׁרֵי שֹׁמְרֵ֣י מִשְׁפָּ֑ט עֹשֵׂ֖ה צְדָקָ֣ה בְכָל־עֵֽת׃ ‬"
  },
  {
    "bookId": 19,
    "chapterId": 106,
    "verseId": 4,
    "text": "זָכְרֵ֣נִי יְ֭הוָה בִּרְצ֣וֹן עַמֶּ֑ךָ פָּ֝קְדֵ֗נִי בִּישׁוּעָתֶֽךָ׃ ‬"
  },
  {
    "bookId": 19,
    "chapterId": 106,
    "verseId": 5,
    "text": "לִרְא֤וֹת ׀ בְּט֘וֹבַ֤ת בְּחִירֶ֗יךָ לִ֭שְׂמֹחַ בְּשִׂמְחַ֣ת גּוֹיֶ֑ךָ לְ֝הִתְהַלֵּ֗ל עִם־נַחֲלָתֶֽךָ׃ ‬"
  },
  {
    "bookId": 19,
    "chapterId": 106,
    "verseId": 6,
    "text": "חָטָ֥אנוּ עִם־אֲבוֹתֵ֗ינוּ הֶעֱוִ֥ינוּ הִרְשָֽׁעְנוּ׃ ‬"
  },
  {
    "bookId": 19,
    "chapterId": 106,
    "verseId": 7,
    "text": "אֲב֘וֹתֵ֤ינוּ בְמִצְרַ֨יִם ׀ לֹא־הִשְׂכִּ֬ילוּ נִפְלְאוֹתֶ֗יךָ לֹ֣א זָ֭כְרוּ אֶת־רֹ֣ב חֲסָדֶ֑יךָ וַיַּמְר֖וּ עַל־יָ֣ם בְּיַם־סֽוּף׃ ‬"
  },
  {
    "bookId": 19,
    "chapterId": 106,
    "verseId": 8,
    "text": "וַֽ֭יּוֹשִׁיעֵם לְמַ֣עַן שְׁמ֑וֹ לְ֝הוֹדִ֗יעַ אֶת־גְּבוּרָתֽוֹ׃ ‬"
  },
  {
    "bookId": 19,
    "chapterId": 106,
    "verseId": 9,
    "text": "וַיִּגְעַ֣ר בְּיַם־ס֭וּף וֽ͏ַיֶּחֱרָ֑ב וַיּוֹלִיכֵ֥ם בַּ֝תְּהֹמ֗וֹת כַּמִּדְבָּֽר׃ ‬"
  },
  {
    "bookId": 19,
    "chapterId": 106,
    "verseId": 10,
    "text": "וַֽ֭יּוֹשִׁיעֵם מִיַּ֣ד שׂוֹנֵ֑א וַ֝יִּגְאָלֵ֗ם מִיַּ֥ד אוֹיֵֽב׃ ‬"
  },
  {
    "bookId": 19,
    "chapterId": 106,
    "verseId": 11,
    "text": "וַיְכַסּוּ־מַ֥יִם צָרֵיהֶ֑ם אֶחָ֥ד מֵ֝הֶ֗ם לֹ֣א נוֹתָֽר׃ ‬"
  },
  {
    "bookId": 19,
    "chapterId": 106,
    "verseId": 12,
    "text": "וַיַּאֲמִ֥ינוּ בִדְבָרָ֑יו יָ֝שִׁ֗ירוּ תְּהִלָּתֽוֹ׃ ‬"
  },
  {
    "bookId": 19,
    "chapterId": 106,
    "verseId": 13,
    "text": "מִֽ֭הֲרוּ שָׁכְח֣וּ מַעֲשָׂ֑יו לֹֽא־חִ֝כּ֗וּ לַעֲצָתֽוֹ׃ ‬"
  },
  {
    "bookId": 19,
    "chapterId": 106,
    "verseId": 14,
    "text": "וַיִּתְאַוּ֣וּ תַ֭אֲוָה בַּמִּדְבָּ֑ר וַיְנַסּוּ־אֵ֝֗ל בִּֽישִׁימֽוֹן׃ ‬"
  },
  {
    "bookId": 19,
    "chapterId": 106,
    "verseId": 15,
    "text": "וַיִּתֵּ֣ן לָ֭הֶם שֶׁאֱלָתָ֑ם וַיְשַׁלַּ֖ח רָז֣וֹן בְּנַפְשָֽׁם׃ ‬"
  },
  {
    "bookId": 19,
    "chapterId": 106,
    "verseId": 16,
    "text": "וַיְקַנְא֣וּ לְ֭מֹשֶׁה בַּֽמַּחֲנֶ֑ה לְ֝אַהֲרֹ֗ן קְד֣וֹשׁ יְהוָֽה׃ ‬"
  },
  {
    "bookId": 19,
    "chapterId": 106,
    "verseId": 17,
    "text": "תִּפְתַּח־אֶ֭רֶץ וַתִּבְלַ֣ע דָּתָ֑ן וַ֝תְּכַ֗ס עַל־עֲדַ֥ת אֲבִירָֽם׃ ‬"
  },
  {
    "bookId": 19,
    "chapterId": 106,
    "verseId": 18,
    "text": "וַתִּבְעַר־אֵ֥שׁ בַּעֲדָתָ֑ם לֶ֝הָבָ֗ה תְּלַהֵ֥ט רְשָׁעִֽים׃ ‬"
  },
  {
    "bookId": 19,
    "chapterId": 106,
    "verseId": 19,
    "text": "יַעֲשׂוּ־עֵ֥גֶל בְּחֹרֵ֑ב וַ֝יִּשְׁתַּחֲו֗וּ לְמַסֵּכָֽה׃ ‬"
  },
  {
    "bookId": 19,
    "chapterId": 106,
    "verseId": 20,
    "text": "וַיָּמִ֥ירוּ אֶת־כְּבוֹדָ֑ם בְּתַבְנִ֥ית שׁ֝֗וֹר אֹכֵ֥ל עֵֽשֶׂב׃ ‬"
  },
  {
    "bookId": 19,
    "chapterId": 106,
    "verseId": 21,
    "text": "שָׁ֭כְחוּ אֵ֣ל מוֹשִׁיעָ֑ם עֹשֶׂ֖ה גְדֹל֣וֹת בְּמִצְרָֽיִם׃ ‬"
  },
  {
    "bookId": 19,
    "chapterId": 106,
    "verseId": 22,
    "text": "נִ֭פְלָאוֹת בְּאֶ֣רֶץ חָ֑ם נ֝וֹרָא֗וֹת עַל־יַם־סֽוּף׃ ‬"
  },
  {
    "bookId": 19,
    "chapterId": 106,
    "verseId": 23,
    "text": "וַיֹּ֗אמֶר לְֽהַשְׁמִ֫ידָ֥ם לוּלֵ֡י מֹ֘שֶׁ֤ה בְחִיר֗וֹ עָמַ֣ד בַּפֶּ֣רֶץ לְפָנָ֑יו לְהָשִׁ֥יב חֲ֝מָת֗וֹ מֵֽהַשְׁחִֽית׃ ‬"
  },
  {
    "bookId": 19,
    "chapterId": 106,
    "verseId": 24,
    "text": "וַֽ֭יִּמְאֲסוּ בְּאֶ֣רֶץ חֶמְדָּ֑ה לֹֽא־הֶ֝אֱמִ֗ינוּ לִדְבָרֽוֹ׃ ‬"
  },
  {
    "bookId": 19,
    "chapterId": 106,
    "verseId": 25,
    "text": "וַיֵּרָגְנ֥וּ בְאָהֳלֵיהֶ֑ם לֹ֥א שָׁ֝מְע֗וּ בְּק֣וֹל יְהוָֽה׃ ‬"
  },
  {
    "bookId": 19,
    "chapterId": 106,
    "verseId": 26,
    "text": "וַיִּשָּׂ֣א יָד֣וֹ לָהֶ֑ם לְהַפִּ֥יל א֝וֹתָ֗ם בַּמִּדְבָּֽר׃ ‬"
  },
  {
    "bookId": 19,
    "chapterId": 106,
    "verseId": 27,
    "text": "וּלְהַפִּ֣יל זַ֭רְעָם בַּגּוֹיִ֑ם וּ֝לְזָרוֹתָ֗ם בָּאֲרָצֽוֹת׃ ‬"
  },
  {
    "bookId": 19,
    "chapterId": 106,
    "verseId": 28,
    "text": "וַ֭יִּצָּ֣מְדוּ לְבַ֣עַל פְּע֑וֹר וַ֝יֹּאכְל֗וּ זִבְחֵ֥י מֵתִֽים׃ ‬"
  },
  {
    "bookId": 19,
    "chapterId": 106,
    "verseId": 29,
    "text": "וַ֭יַּכְעִיסוּ בְּמַֽעַלְלֵיהֶ֑ם וַתִּפְרָץ־בָּ֝֗ם מַגֵּפָֽה׃ ‬"
  },
  {
    "bookId": 19,
    "chapterId": 106,
    "verseId": 30,
    "text": "וַיַּעֲמֹ֣ד פִּֽ֭ינְחָס וַיְפַלֵּ֑ל וַ֝תֵּעָצַ֗ר הַמַּגֵּפָֽה׃ ‬"
  },
  {
    "bookId": 19,
    "chapterId": 106,
    "verseId": 31,
    "text": "וַתֵּחָ֣שֶׁב ל֭וֹ לִצְדָקָ֑ה לְדֹ֥ר וָ֝דֹ֗ר עַד־עוֹלָֽם׃ ‬"
  },
  {
    "bookId": 19,
    "chapterId": 106,
    "verseId": 32,
    "text": "וַ֭יַּקְצִיפוּ עַל־מֵ֥י מְרִיבָ֑ה וַיֵּ֥רַע לְ֝מֹשֶׁ֗ה בַּעֲבוּרָֽם׃ ‬"
  },
  {
    "bookId": 19,
    "chapterId": 106,
    "verseId": 33,
    "text": "כִּֽי־הִמְר֥וּ אֶת־רוּח֑וֹ וַ֝יְבַטֵּ֗א בִּשְׂפָתָֽיו׃ ‬"
  },
  {
    "bookId": 19,
    "chapterId": 106,
    "verseId": 34,
    "text": "לֹֽא־הִ֭שְׁמִידוּ אֶת־הָֽעַמִּ֑ים אֲשֶׁ֤ר אָמַ֖ר יְהוָ֣ה לָהֶֽם׃ ‬"
  },
  {
    "bookId": 19,
    "chapterId": 106,
    "verseId": 35,
    "text": "וַיִּתְעָרְב֥וּ בַגּוֹיִ֑ם וַֽ֝יִּלְמְד֗וּ מַֽעֲשֵׂיהֶֽם׃ ‬"
  },
  {
    "bookId": 19,
    "chapterId": 106,
    "verseId": 36,
    "text": "וַיַּעַבְד֥וּ אֶת־עֲצַבֵּיהֶ֑ם וַיִּהְי֖וּ לָהֶ֣ם לְמוֹקֵֽשׁ׃ ‬"
  },
  {
    "bookId": 19,
    "chapterId": 106,
    "verseId": 37,
    "text": "וַיִּזְבְּח֣וּ אֶת־בְּ֭נֵיהֶם וְאֶת־בְּנֽוֹתֵיהֶ֗ם לַשֵּֽׁדִים׃ ‬"
  },
  {
    "bookId": 19,
    "chapterId": 106,
    "verseId": 38,
    "text": "וַיִּֽשְׁפְּכ֨וּ דָ֪ם נָקִ֡י דַּם־בְּנֵ֘יהֶ֤ם וּֽבְנוֹתֵיהֶ֗ם אֲשֶׁ֣ר זִ֭בְּחוּ לַעֲצַבֵּ֣י כְנָ֑עַן וַתֶּחֱנַ֥ף הָ֝אָ֗רֶץ בַּדָּמִֽים׃ ‬"
  },
  {
    "bookId": 19,
    "chapterId": 106,
    "verseId": 39,
    "text": "וַיִּטְמְא֥וּ בְמַעֲשֵׂיהֶ֑ם וַ֝יִּזְנ֗וּ בְּמַֽעַלְלֵיהֶֽם׃ ‬"
  },
  {
    "bookId": 19,
    "chapterId": 106,
    "verseId": 40,
    "text": "וַיִּֽחַר־אַ֣ף יְהוָ֣ה בְּעַמּ֑וֹ וַ֝יְתָעֵ֗ב אֶת־נַחֲלָתֽוֹ׃ ‬"
  },
  {
    "bookId": 19,
    "chapterId": 106,
    "verseId": 41,
    "text": "וַיִּתְּנֵ֥ם בְּיַד־גּוֹיִ֑ם וַֽיִּמְשְׁל֥וּ בָ֝הֶ֗ם שֹׂנְאֵיהֶֽם׃ ‬"
  },
  {
    "bookId": 19,
    "chapterId": 106,
    "verseId": 42,
    "text": "וַיִּלְחָצ֥וּם אוֹיְבֵיהֶ֑ם וַ֝יִּכָּנְע֗וּ תַּ֣חַת יָדָֽם׃ ‬"
  },
  {
    "bookId": 19,
    "chapterId": 106,
    "verseId": 43,
    "text": "פְּעָמִ֥ים רַבּ֗וֹת יַצִּ֫ילֵ֥ם וְ֭הֵמָּה יַמְר֣וּ בַעֲצָתָ֑ם וַ֝יָּמֹ֗כּוּ בַּעֲוֺנָֽם׃ ‬"
  },
  {
    "bookId": 19,
    "chapterId": 106,
    "verseId": 44,
    "text": "וַ֭יַּרְא בַּצַּ֣ר לָהֶ֑ם בְּ֝שָׁמְע֗וֹ אֶת־רִנָּתָֽם׃ ‬"
  },
  {
    "bookId": 19,
    "chapterId": 106,
    "verseId": 45,
    "text": "וַיִּזְכֹּ֣ר לָהֶ֣ם בְּרִית֑וֹ וַ֝יִּנָּחֵ֗ם כְּרֹ֣ב *חסדו **חֲסָדָֽיו׃ ‬"
  },
  {
    "bookId": 19,
    "chapterId": 106,
    "verseId": 46,
    "text": "וַיִּתֵּ֣ן אוֹתָ֣ם לְרַחֲמִ֑ים לִ֝פְנֵ֗י כָּל־שׁוֹבֵיהֶֽם׃ ‬"
  },
  {
    "bookId": 19,
    "chapterId": 106,
    "verseId": 47,
    "text": "הוֹשִׁיעֵ֨נוּ ׀ יְה֘וָ֤ה אֱלֹהֵ֗ינוּ וְקַבְּצֵנוּ֮ מִֽן־הַגּ֫וֹיִ֥ם לְ֭הֹדוֹת לְשֵׁ֣ם קָדְשֶׁ֑ךָ לְ֝הִשְׁתַּבֵּ֗חַ בִּתְהִלָּתֶֽךָ׃ ‬"
  },
  {
    "bookId": 19,
    "chapterId": 106,
    "verseId": 48,
    "text": "בָּר֤וּךְ־יְהוָ֨ה אֱלֹהֵ֪י יִשְׂרָאֵ֡ל מִן־הָ֤עוֹלָ֨ם ׀ וְעַ֬ד הָעוֹלָ֗ם וְאָמַ֖ר כָּל־הָעָ֥ם אָמֵ֗ן הַֽלְלוּ־יָֽהּ׃ ‬"
  }
]