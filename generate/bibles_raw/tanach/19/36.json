[
  {
    "bookId": 19,
    "chapterId": 36,
    "verseId": 1,
    "text": "לַמְנַצֵּ֬חַ ׀ לְעֶֽבֶד־יְהוָ֬ה לְדָוִֽד׃ ‬"
  },
  {
    "bookId": 19,
    "chapterId": 36,
    "verseId": 2,
    "text": "נְאֻֽם־פֶּ֣שַׁע לָ֭רָשָׁע בְּקֶ֣רֶב לִבִּ֑י אֵֽין־פַּ֥חַד אֱ֝לֹהִ֗ים לְנֶ֣גֶד עֵינָֽיו׃ ‬"
  },
  {
    "bookId": 19,
    "chapterId": 36,
    "verseId": 3,
    "text": "כִּֽי־הֶחֱלִ֣יק אֵלָ֣יו בְּעֵינָ֑יו לִמְצֹ֖א עֲוֺנ֣וֹ לִשְׂנֹֽא׃ ‬"
  },
  {
    "bookId": 19,
    "chapterId": 36,
    "verseId": 4,
    "text": "דִּבְרֵי־פִ֭יו אָ֣וֶן וּמִרְמָ֑ה חָדַ֖ל לְהַשְׂכִּ֣יל לְהֵיטִֽיב׃ ‬"
  },
  {
    "bookId": 19,
    "chapterId": 36,
    "verseId": 5,
    "text": "אָ֤וֶן ׀ יַחְשֹׁ֗ב עַֽל־מִשְׁכָּ֫ב֥וֹ יִ֭תְיַצֵּב עַל־דֶּ֣רֶךְ לֹא־ט֑וֹב רָ֝֗ע לֹ֣א יִמְאָֽס׃ ‬"
  },
  {
    "bookId": 19,
    "chapterId": 36,
    "verseId": 6,
    "text": "יְ֭הוָה בְּהַשָּׁמַ֣יִם חַסְדֶּ֑ךָ אֱ֝מֽוּנָתְךָ֗ עַד־שְׁחָקִֽים׃ ‬"
  },
  {
    "bookId": 19,
    "chapterId": 36,
    "verseId": 7,
    "text": "צִדְקָֽתְךָ֨ ׀ כְּֽהַרְרֵי־אֵ֗ל מִ֭שְׁפָּטֶךָ תְּה֣וֹם רַבָּ֑ה אָ֤דָֽם־וּבְהֵמָ֖ה תוֹשִׁ֣יעַ יְהוָֽה׃ ‬"
  },
  {
    "bookId": 19,
    "chapterId": 36,
    "verseId": 8,
    "text": "מַה־יָּקָ֥ר חַסְדְּךָ֗ אֱלֹ֫הִ֥ים וּבְנֵ֥י אָדָ֑ם בְּצֵ֥ל כְּ֝נָפֶ֗יךָ יֶחֱסָיֽוּן׃ ‬"
  },
  {
    "bookId": 19,
    "chapterId": 36,
    "verseId": 9,
    "text": "יִ֭רְוְיֻן מִדֶּ֣שֶׁן בֵּיתֶ֑ךָ וְנַ֖חַל עֲדָנֶ֣יךָ תַשְׁקֵֽם׃ ‬"
  },
  {
    "bookId": 19,
    "chapterId": 36,
    "verseId": 10,
    "text": "כִּֽי־עִ֭מְּךָ מְק֣וֹר חַיִּ֑ים בְּ֝אוֹרְךָ֗ נִרְאֶה־אֽוֹר׃ ‬"
  },
  {
    "bookId": 19,
    "chapterId": 36,
    "verseId": 11,
    "text": "מְשֹׁ֣ךְ חַ֭סְדְּךָ לְיֹדְעֶ֑יךָ וְ֝צִדְקָֽתְךָ֗ לְיִשְׁרֵי־לֵֽב׃ ‬"
  },
  {
    "bookId": 19,
    "chapterId": 36,
    "verseId": 12,
    "text": "אַל־תְּ֭בוֹאֵנִי רֶ֣גֶל גַּאֲוָ֑ה וְיַד־רְ֝שָׁעִ֗ים אַל־תְּנִדֵֽנִי׃ ‬"
  },
  {
    "bookId": 19,
    "chapterId": 36,
    "verseId": 13,
    "text": "שָׁ֣ם נָ֭פְלוּ פֹּ֣עֲלֵי אָ֑וֶן דֹּ֝ח֗וּ וְלֹא־יָ֥כְלוּ קֽוּם׃ ‬"
  }
]