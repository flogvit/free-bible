[
  {
    "bookId": 19,
    "chapterId": 85,
    "verseId": 1,
    "text": "לַמְנַצֵּ֬חַ ׀ לִבְנֵי־קֹ֬רַח מִזְמֽוֹר׃ ‬"
  },
  {
    "bookId": 19,
    "chapterId": 85,
    "verseId": 2,
    "text": "רָצִ֣יתָ יְהוָ֣ה אַרְצֶ֑ךָ שַׁ֝֗בְתָּ *שבות **שְׁבִ֣ית יַעֲקֹֽב׃ ‬"
  },
  {
    "bookId": 19,
    "chapterId": 85,
    "verseId": 3,
    "text": "נָ֭שָׂאתָ עֲוֺ֣ן עַמֶּ֑ךָ כִּסִּ֖יתָ כָל־חַטָּאתָ֣ם סֶֽלָה׃ ‬"
  },
  {
    "bookId": 19,
    "chapterId": 85,
    "verseId": 4,
    "text": "אָסַ֥פְתָּ כָל־עֶבְרָתֶ֑ךָ הֱ֝שִׁיב֗וֹתָ מֵחֲר֥וֹן אַפֶּֽךָ׃ ‬"
  },
  {
    "bookId": 19,
    "chapterId": 85,
    "verseId": 5,
    "text": "שׁ֭וּבֵנוּ אֱלֹהֵ֣י יִשְׁעֵ֑נוּ וְהָפֵ֖ר כַּֽעַסְךָ֣ עִמָּֽנוּ׃ ‬"
  },
  {
    "bookId": 19,
    "chapterId": 85,
    "verseId": 6,
    "text": "הַלְעוֹלָ֥ם תֶּֽאֱנַף־בָּ֑נוּ תִּמְשֹׁ֥ךְ אַ֝פְּךָ֗ לְדֹ֣ר וָדֹֽר׃ ‬"
  },
  {
    "bookId": 19,
    "chapterId": 85,
    "verseId": 7,
    "text": "הֽ͏ֲלֹא־אַ֭תָּה תָּשׁ֣וּב תְּחַיֵּ֑נוּ וְ֝עַמְּךָ֗ יִשְׂמְחוּ־בָֽךְ׃ ‬"
  },
  {
    "bookId": 19,
    "chapterId": 85,
    "verseId": 8,
    "text": "הַרְאֵ֣נוּ יְהוָ֣ה חַסְדֶּ֑ךָ וְ֝יֶשְׁעֲךָ֗ תִּתֶּן־לָֽנוּ׃ ‬"
  },
  {
    "bookId": 19,
    "chapterId": 85,
    "verseId": 9,
    "text": "אֶשְׁמְעָ֗ה מַה־יְדַבֵּר֮ הָאֵ֢ל ׀ יְה֫וָ֥ה כִּ֤י ׀ יְדַבֵּ֬ר שָׁל֗וֹם אֶל־עַמּ֥וֹ וְאֶל־חֲסִידָ֑יו וְֽאַל־יָשׁ֥וּבוּ לְכִסְלָֽה׃ ‬"
  },
  {
    "bookId": 19,
    "chapterId": 85,
    "verseId": 10,
    "text": "אַ֤ךְ ׀ קָר֣וֹב לִירֵאָ֣יו יִשְׁע֑וֹ לִשְׁכֹּ֖ן כָּב֣וֹד בְּאַרְצֵֽנוּ׃ ‬"
  },
  {
    "bookId": 19,
    "chapterId": 85,
    "verseId": 11,
    "text": "חֶֽסֶד־וֶאֱמֶ֥ת נִפְגָּ֑שׁוּ צֶ֖דֶק וְשָׁל֣וֹם נָשָֽׁקוּ׃ ‬"
  },
  {
    "bookId": 19,
    "chapterId": 85,
    "verseId": 12,
    "text": "אֱ֭מֶת מֵאֶ֣רֶץ תִּצְמָ֑ח וְ֝צֶ֗דֶק מִשָּׁמַ֥יִם נִשְׁקָֽף׃ ‬"
  },
  {
    "bookId": 19,
    "chapterId": 85,
    "verseId": 13,
    "text": "גַּם־יְ֭הוָה יִתֵּ֣ן הַטּ֑וֹב וְ֝אַרְצֵ֗נוּ תִּתֵּ֥ן יְבוּלָֽהּ׃ ‬"
  },
  {
    "bookId": 19,
    "chapterId": 85,
    "verseId": 14,
    "text": "צֶ֭דֶק לְפָנָ֣יו יְהַלֵּ֑ךְ וְיָשֵׂ֖ם לְדֶ֣רֶךְ פְּעָמָֽיו׃ ‬"
  }
]