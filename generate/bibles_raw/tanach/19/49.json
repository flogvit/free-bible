[
  {
    "bookId": 19,
    "chapterId": 49,
    "verseId": 1,
    "text": "לַמְנַצֵּ֬חַ ׀ לִבְנֵי־קֹ֬רַח מִזְמֽוֹר׃ ‬"
  },
  {
    "bookId": 19,
    "chapterId": 49,
    "verseId": 2,
    "text": "שִׁמְעוּ־זֹ֭את כָּל־הָֽעַמִּ֑ים הַ֝אֲזִ֗ינוּ כָּל־יֹ֥שְׁבֵי חָֽלֶד׃ ‬"
  },
  {
    "bookId": 19,
    "chapterId": 49,
    "verseId": 3,
    "text": "גַּם־בְּנֵ֣י אָ֭דָם גַּם־בְּנֵי־אִ֑ישׁ יַ֝֗חַד עָשִׁ֥יר וְאֶבְיֽוֹן׃ ‬"
  },
  {
    "bookId": 19,
    "chapterId": 49,
    "verseId": 4,
    "text": "פִּ֭י יְדַבֵּ֣ר חָכְמ֑וֹת וְהָג֖וּת לִבִּ֣י תְבוּנֽוֹת׃ ‬"
  },
  {
    "bookId": 19,
    "chapterId": 49,
    "verseId": 5,
    "text": "אַטֶּ֣ה לְמָשָׁ֣ל אָזְנִ֑י אֶפְתַּ֥ח בְּ֝כִנּ֗וֹר חִידָתֽ͏ִי׃ ‬"
  },
  {
    "bookId": 19,
    "chapterId": 49,
    "verseId": 6,
    "text": "לָ֣מָּה אִ֭ירָא בִּ֣ימֵי רָ֑ע עֲוֺ֖ן עֲקֵבַ֣י יְסוּבֵּֽנִי׃ ‬"
  },
  {
    "bookId": 19,
    "chapterId": 49,
    "verseId": 7,
    "text": "הַבֹּטְחִ֥ים עַל־חֵילָ֑ם וּבְרֹ֥ב עָ֝שְׁרָ֗ם יִתְהַלָּֽלוּ׃ ‬"
  },
  {
    "bookId": 19,
    "chapterId": 49,
    "verseId": 8,
    "text": "אָ֗ח לֹא־פָדֹ֣ה יִפְדֶּ֣ה אִ֑ישׁ לֹא־יִתֵּ֖ן לֵאלֹהִ֣ים כָּפְרֽוֹ׃ ‬"
  },
  {
    "bookId": 19,
    "chapterId": 49,
    "verseId": 9,
    "text": "וְ֭יֵקַר פִּדְי֥וֹן נַפְשָׁ֗ם וְחָדַ֥ל לְעוֹלָֽם׃ ‬"
  },
  {
    "bookId": 19,
    "chapterId": 49,
    "verseId": 10,
    "text": "וִֽיחִי־ע֥וֹד לָנֶ֑צַח לֹ֖א יִרְאֶ֣ה הַשָּֽׁחַת׃ ‬"
  },
  {
    "bookId": 19,
    "chapterId": 49,
    "verseId": 11,
    "text": "כִּ֤י יִרְאֶ֨ה ׀ חֲכָ֘מִ֤ים יָמ֗וּתוּ יַ֤חַד כְּסִ֣יל וָבַ֣עַר יֹאבֵ֑דוּ וְעָזְב֖וּ לַאֲחֵרִ֣ים חֵילָֽם׃ ‬"
  },
  {
    "bookId": 19,
    "chapterId": 49,
    "verseId": 12,
    "text": "קִרְבָּ֤ם בָּתֵּ֨ימוֹ ׀ לְֽעוֹלָ֗ם מִ֭שְׁכְּנֹתָם לְדֹ֣ר וָדֹ֑ר קָֽרְא֥וּ בִ֝שְׁמוֹתָ֗ם עֲלֵ֣י אֲדָמֽוֹת׃ ‬"
  },
  {
    "bookId": 19,
    "chapterId": 49,
    "verseId": 13,
    "text": "וְאָדָ֣ם בִּ֭יקָר בַּל־יָלִ֑ין נִמְשַׁ֖ל כַּבְּהֵמ֣וֹת נִדְמֽוּ׃ ‬"
  },
  {
    "bookId": 19,
    "chapterId": 49,
    "verseId": 14,
    "text": "זֶ֣ה דַ֭רְכָּם כֵּ֣סֶל לָ֑מוֹ וְאַחֲרֵיהֶ֓ם ׀ בְּפִיהֶ֖ם יִרְצ֣וּ סֶֽלָה׃ ‬"
  },
  {
    "bookId": 19,
    "chapterId": 49,
    "verseId": 15,
    "text": "כַּצֹּ֤אן ׀ לִֽשְׁא֣וֹל שַׁתּוּ֮ מָ֤וֶת יִ֫רְעֵ֥ם וַיִּרְדּ֘וּ בָ֤ם יְשָׁרִ֨ים ׀ לַבֹּ֗קֶר *וצירם **וְ֭צוּרָם לְבַלּ֥וֹת שְׁא֗וֹל מִזְּבֻ֥ל לֽוֹ׃ ‬"
  },
  {
    "bookId": 19,
    "chapterId": 49,
    "verseId": 16,
    "text": "אַךְ־אֱלֹהִ֗ים יִפְדֶּ֣ה נַ֭פְשִׁי מִֽיַּד־שְׁא֑וֹל כִּ֖י יִקָּחֵ֣נִי סֶֽלָה׃ ‬"
  },
  {
    "bookId": 19,
    "chapterId": 49,
    "verseId": 17,
    "text": "אַל־תִּ֭ירָא כִּֽי־יַעֲשִׁ֣ר אִ֑ישׁ כִּֽי־יִ֝רְבֶּה כְּב֣וֹד בֵּיתֽוֹ׃ ‬"
  },
  {
    "bookId": 19,
    "chapterId": 49,
    "verseId": 18,
    "text": "כִּ֤י לֹ֣א בְ֭מוֹתוֹ יִקַּ֣ח הַכֹּ֑ל לֹא־יֵרֵ֖ד אַחֲרָ֣יו כְּבוֹדֽוֹ׃ ‬"
  },
  {
    "bookId": 19,
    "chapterId": 49,
    "verseId": 19,
    "text": "כִּֽי־נַ֭פְשׁוֹ בְּחַיָּ֣יו יְבָרֵ֑ךְ וְ֝יוֹדֻ֗ךָ כִּי־תֵיטִ֥יב לָֽךְ׃ ‬"
  },
  {
    "bookId": 19,
    "chapterId": 49,
    "verseId": 20,
    "text": "תָּ֭בוֹא עַד־דּ֣וֹר אֲבוֹתָ֑יו עַד־נֵ֝֗צַח לֹ֣א יִרְאוּ־אֽוֹר׃ ‬"
  },
  {
    "bookId": 19,
    "chapterId": 49,
    "verseId": 21,
    "text": "אָדָ֣ם בִּ֭יקָר וְלֹ֣א יָבִ֑ין נִמְשַׁ֖ל כַּבְּהֵמ֣וֹת נִדְמֽוּ׃ ‬"
  }
]