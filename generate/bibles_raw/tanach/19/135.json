[
  {
    "bookId": 19,
    "chapterId": 135,
    "verseId": 1,
    "text": "הַ֥לְלוּ יָ֨הּ ׀ הַֽ֭לְלוּ אֶת־שֵׁ֣ם יְהוָ֑ה הֽ͏ַ֝לְלוּ עַבְדֵ֥י יְהוָֽה׃ ‬"
  },
  {
    "bookId": 19,
    "chapterId": 135,
    "verseId": 2,
    "text": "שֶׁ֣֭עֹֽמְדִים בְּבֵ֣ית יְהוָ֑ה בְּ֝חַצְר֗וֹת בֵּ֣ית אֱלֹהֵֽינוּ׃ ‬"
  },
  {
    "bookId": 19,
    "chapterId": 135,
    "verseId": 3,
    "text": "הַֽ֭לְלוּ־יָהּ כִּי־ט֣וֹב יְהוָ֑ה זַמְּר֥וּ לִ֝שְׁמ֗וֹ כִּ֣י נָעִֽים׃ ‬"
  },
  {
    "bookId": 19,
    "chapterId": 135,
    "verseId": 4,
    "text": "כִּֽי־יַעֲקֹ֗ב בָּחַ֣ר ל֣וֹ יָ֑הּ יִ֝שְׂרָאֵ֗ל לִסְגֻלָּתֽוֹ׃ ‬"
  },
  {
    "bookId": 19,
    "chapterId": 135,
    "verseId": 5,
    "text": "כִּ֤י אֲנִ֣י יָ֭דַעְתִּי כִּי־גָד֣וֹל יְהוָ֑ה וַ֝אֲדֹנֵ֗ינוּ מִכָּל־אֱלֹהִֽים׃ ‬"
  },
  {
    "bookId": 19,
    "chapterId": 135,
    "verseId": 6,
    "text": "כֹּ֤ל אֲשֶׁר־חָפֵ֥ץ יְהוָ֗ה עָ֫שָׂ֥ה בַּשָּׁמַ֥יִם וּבָאָ֑רֶץ בַּ֝יַּמִּ֗ים וְכָל־תְּהוֹמֽוֹת׃ ‬"
  },
  {
    "bookId": 19,
    "chapterId": 135,
    "verseId": 7,
    "text": "מַֽעֲלֶ֣ה נְשִׂאִים֮ מִקְצֵ֢ה הָ֫אָ֥רֶץ בְּרָקִ֣ים לַמָּטָ֣ר עָשָׂ֑ה מֽוֹצֵא־ר֝וּחַ מֵאֽוֹצְרוֹתָֽיו׃ ‬"
  },
  {
    "bookId": 19,
    "chapterId": 135,
    "verseId": 8,
    "text": "שֶֽׁ֭הִכָּה בְּכוֹרֵ֣י מִצְרָ֑יִם מֵ֝אָדָ֗ם עַד־בְּהֵמָֽה׃ ‬"
  },
  {
    "bookId": 19,
    "chapterId": 135,
    "verseId": 9,
    "text": "שָׁלַ֤ח ׀ אֹת֣וֹת וּ֭מֹפְתִים בְּתוֹכֵ֣כִי מִצְרָ֑יִם בְּ֝פַרְעֹ֗ה וּבְכָל־עֲבָדָֽיו׃ ‬"
  },
  {
    "bookId": 19,
    "chapterId": 135,
    "verseId": 10,
    "text": "שֶֽׁ֭הִכָּה גּוֹיִ֣ם רַבִּ֑ים וְ֝הָרַ֗ג מְלָכִ֥ים עֲצוּמִֽים׃ ‬"
  },
  {
    "bookId": 19,
    "chapterId": 135,
    "verseId": 11,
    "text": "לְסִיח֤וֹן ׀ מֶ֤לֶךְ הָאֱמֹרִ֗י וּ֭לְעוֹג מֶ֣לֶךְ הַבָּשָׁ֑ן וּ֝לְכֹ֗ל מַמְלְכ֥וֹת כְּנָֽעַן׃ ‬"
  },
  {
    "bookId": 19,
    "chapterId": 135,
    "verseId": 12,
    "text": "וְנָתַ֣ן אַרְצָ֣ם נַחֲלָ֑ה נַ֝חֲלָ֗ה לְיִשְׂרָאֵ֥ל עַמּֽוֹ׃ ‬"
  },
  {
    "bookId": 19,
    "chapterId": 135,
    "verseId": 13,
    "text": "יְ֭הוָה שִׁמְךָ֣ לְעוֹלָ֑ם יְ֝הוָ֗ה זִכְרְךָ֥ לְדֹר־וָדֹֽר׃ ‬"
  },
  {
    "bookId": 19,
    "chapterId": 135,
    "verseId": 14,
    "text": "כִּֽי־יָדִ֣ין יְהוָ֣ה עַמּ֑וֹ וְעַל־עֲ֝בָדָ֗יו יִתְנֶחָֽם׃ ‬"
  },
  {
    "bookId": 19,
    "chapterId": 135,
    "verseId": 15,
    "text": "עֲצַבֵּ֣י הַ֭גּוֹיִם כֶּ֣סֶף וְזָהָ֑ב מַ֝עֲשֵׂ֗ה יְדֵ֣י אָדָֽם׃ ‬"
  },
  {
    "bookId": 19,
    "chapterId": 135,
    "verseId": 16,
    "text": "פֶּֽה־לָ֭הֶם וְלֹ֣א יְדַבֵּ֑רוּ עֵינַ֥יִם לָ֝הֶ֗ם וְלֹ֣א יִרְאֽוּ׃ ‬"
  },
  {
    "bookId": 19,
    "chapterId": 135,
    "verseId": 17,
    "text": "אָזְנַ֣יִם לָ֭הֶם וְלֹ֣א יַאֲזִ֑ינוּ אַ֝֗ף אֵין־יֶשׁ־ר֥וּחַ בְּפִיהֶֽם׃ ‬"
  },
  {
    "bookId": 19,
    "chapterId": 135,
    "verseId": 18,
    "text": "כְּ֭מוֹהֶם יִהְי֣וּ עֹשֵׂיהֶ֑ם כֹּ֭ל אֲשֶׁר־בֹּטֵ֣חַ בָּהֶֽם׃ ‬"
  },
  {
    "bookId": 19,
    "chapterId": 135,
    "verseId": 19,
    "text": "בֵּ֣ית יִ֭שְׂרָאֵל בָּרֲכ֣וּ אֶת־יְהוָ֑ה בֵּ֥ית אַ֝הֲרֹ֗ן בָּרֲכ֥וּ אֶת־יְהוָֽה׃ ‬"
  },
  {
    "bookId": 19,
    "chapterId": 135,
    "verseId": 20,
    "text": "בֵּ֣ית הַ֭לֵּוִי בָּרֲכ֣וּ אֶת־יְהוָ֑ה יִֽרְאֵ֥י יְ֝הוָ֗ה בָּרֲכ֥וּ אֶת־יְהוָֽה׃ ‬"
  },
  {
    "bookId": 19,
    "chapterId": 135,
    "verseId": 21,
    "text": "בָּ֘ר֤וּךְ יְהוָ֨ה ׀ מִצִיּ֗וֹן שֹׁ֘כֵ֤ן יְֽרוּשָׁלִָ֗ם הַֽלְלוּ־יָֽהּ׃ ‬"
  }
]