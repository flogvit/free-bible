[
  {
    "bookId": 19,
    "chapterId": 105,
    "verseId": 1,
    "text": "הוֹד֣וּ לַ֭יהוָה קִרְא֣וּ בִשְׁמ֑וֹ הוֹדִ֥יעוּ בָ֝עַמִּ֗ים עֲלִילוֹתָֽיו׃ ‬"
  },
  {
    "bookId": 19,
    "chapterId": 105,
    "verseId": 2,
    "text": "שִֽׁירוּ־ל֭וֹ זַמְּרוּ־ל֑וֹ שִׂ֝֗יחוּ בְּכָל־נִפְלְאוֹתָֽיו׃ ‬"
  },
  {
    "bookId": 19,
    "chapterId": 105,
    "verseId": 3,
    "text": "הִֽ֭תְהַלְלוּ בְּשֵׁ֣ם קָדְשׁ֑וֹ יִ֝שְׂמַ֗ח לֵ֤ב ׀ מְבַקְשֵׁ֬י יְהוָֽה׃ ‬"
  },
  {
    "bookId": 19,
    "chapterId": 105,
    "verseId": 4,
    "text": "דִּרְשׁ֣וּ יְהוָ֣ה וְעֻזּ֑וֹ בַּקְּשׁ֖וּ פָנָ֣יו תָּמִֽיד׃ ‬"
  },
  {
    "bookId": 19,
    "chapterId": 105,
    "verseId": 5,
    "text": "זִכְר֗וּ נִפְלְאוֹתָ֥יו אֲשֶׁר־עָשָׂ֑ה מֹ֝פְתָ֗יו וּמִשְׁפְּטֵי־פִֽיו׃ ‬"
  },
  {
    "bookId": 19,
    "chapterId": 105,
    "verseId": 6,
    "text": "זֶ֭רַע אַבְרָהָ֣ם עַבְדּ֑וֹ בְּנֵ֖י יַעֲקֹ֣ב בְּחִירָֽיו׃ ‬"
  },
  {
    "bookId": 19,
    "chapterId": 105,
    "verseId": 7,
    "text": "ה֭וּא יְהוָ֣ה אֱלֹהֵ֑ינוּ בְּכָל־הָ֝אָ֗רֶץ מִשְׁפָּטָֽיו׃ ‬"
  },
  {
    "bookId": 19,
    "chapterId": 105,
    "verseId": 8,
    "text": "זָכַ֣ר לְעוֹלָ֣ם בְּרִית֑וֹ דָּבָ֥ר צִ֝וָּ֗ה לְאֶ֣לֶף דּֽוֹר׃ ‬"
  },
  {
    "bookId": 19,
    "chapterId": 105,
    "verseId": 9,
    "text": "אֲשֶׁ֣ר כָּ֭רַת אֶת־אַבְרָהָ֑ם וּשְׁב֖וּעָת֣וֹ לְיִשְׂחָֽק׃ ‬"
  },
  {
    "bookId": 19,
    "chapterId": 105,
    "verseId": 10,
    "text": "וַיַּֽעֲמִידֶ֣הָ לְיַעֲקֹ֣ב לְחֹ֑ק לְ֝יִשְׂרָאֵ֗ל בְּרִ֣ית עוֹלָֽם׃ ‬"
  },
  {
    "bookId": 19,
    "chapterId": 105,
    "verseId": 11,
    "text": "לֵאמֹ֗ר לְךָ֗ אֶתֵּ֥ן אֶת־אֶֽרֶץ־כְּנָ֑עַן חֶ֝֗בֶל נַחֲלַתְכֶֽם׃ ‬"
  },
  {
    "bookId": 19,
    "chapterId": 105,
    "verseId": 12,
    "text": "בִּֽ֭הְיוֹתָם מְתֵ֣י מִסְפָּ֑ר כִּ֝מְעַ֗ט וְגָרִ֥ים בָּֽהּ׃ ‬"
  },
  {
    "bookId": 19,
    "chapterId": 105,
    "verseId": 13,
    "text": "וַֽ֭יִּתְהַלְּכוּ מִגּ֣וֹי אֶל־גּ֑וֹי מִ֝מַּמְלָכָ֗ה אֶל־עַ֥ם אַחֵֽר׃ ‬"
  },
  {
    "bookId": 19,
    "chapterId": 105,
    "verseId": 14,
    "text": "לֹֽא־הִנִּ֣יחַ אָדָ֣ם לְעָשְׁקָ֑ם וַיּ֖וֹכַח עֲלֵיהֶ֣ם מְלָכִֽים׃ ‬"
  },
  {
    "bookId": 19,
    "chapterId": 105,
    "verseId": 15,
    "text": "אַֽל־תִּגְּע֥וּ בִמְשִׁיחָ֑י וְ֝לִנְבִיאַי אַל־תָּרֵֽעוּ׃ ‬"
  },
  {
    "bookId": 19,
    "chapterId": 105,
    "verseId": 16,
    "text": "וַיִּקְרָ֣א רָ֭עָב עַל־הָאָ֑רֶץ כָּֽל־מַטֵּה־לֶ֥חֶם שָׁבָֽר׃ ‬"
  },
  {
    "bookId": 19,
    "chapterId": 105,
    "verseId": 17,
    "text": "שָׁלַ֣ח לִפְנֵיהֶ֣ם אִ֑ישׁ לְ֝עֶ֗בֶד נִמְכַּ֥ר יוֹסֵֽף׃ ‬"
  },
  {
    "bookId": 19,
    "chapterId": 105,
    "verseId": 18,
    "text": "עִנּ֣וּ בַכֶּ֣בֶל *רגליו **רַגְל֑וֹ בַּ֝רְזֶ֗ל בָּ֣אָה נַפְשֽׁוֹ׃ ‬"
  },
  {
    "bookId": 19,
    "chapterId": 105,
    "verseId": 19,
    "text": "עַד־עֵ֥ת בֹּֽא־דְבָר֑וֹ אִמְרַ֖ת יְהוָ֣ה צְרָפָֽתְהוּ׃ ‬"
  },
  {
    "bookId": 19,
    "chapterId": 105,
    "verseId": 20,
    "text": "שָׁ֣לַח מֶ֭לֶךְ וַיַּתִּירֵ֑הוּ מֹשֵׁ֥ל עַ֝מִּ֗ים וַֽיְפַתְּחֵֽהוּ׃ ‬"
  },
  {
    "bookId": 19,
    "chapterId": 105,
    "verseId": 21,
    "text": "שָׂמ֣וֹ אָד֣וֹן לְבֵית֑וֹ וּ֝מֹשֵׁ֗ל בְּכָל־קִנְיָנֽוֹ׃ ‬"
  },
  {
    "bookId": 19,
    "chapterId": 105,
    "verseId": 22,
    "text": "לֶאְסֹ֣ר שָׂרָ֣יו בְּנַפְשׁ֑וֹ וּזְקֵנָ֥יו יְחַכֵּֽם׃ ‬"
  },
  {
    "bookId": 19,
    "chapterId": 105,
    "verseId": 23,
    "text": "וַיָּבֹ֣א יִשְׂרָאֵ֣ל מִצְרָ֑יִם וְ֝יַעֲקֹ֗ב גָּ֣ר בְּאֶֽרֶץ־חָֽם׃ ‬"
  },
  {
    "bookId": 19,
    "chapterId": 105,
    "verseId": 24,
    "text": "וַיֶּ֣פֶר אֶת־עַמּ֣וֹ מְאֹ֑ד וַ֝יַּֽעֲצִמֵהוּ מִצָּרָֽיו׃ ‬"
  },
  {
    "bookId": 19,
    "chapterId": 105,
    "verseId": 25,
    "text": "הָפַ֣ךְ לִ֭בָּם לִשְׂנֹ֣א עַמּ֑וֹ לְ֝הִתְנַכֵּ֗ל בַּעֲבָדָֽיו׃ ‬"
  },
  {
    "bookId": 19,
    "chapterId": 105,
    "verseId": 26,
    "text": "שָׁ֭לַח מֹשֶׁ֣ה עַבְדּ֑וֹ אַ֝הֲרֹ֗ן אֲשֶׁ֣ר בָּֽחַר־בּֽוֹ׃ ‬"
  },
  {
    "bookId": 19,
    "chapterId": 105,
    "verseId": 27,
    "text": "שָֽׂמוּ־בָ֭ם דִּבְרֵ֣י אֹתוֹתָ֑יו וּ֝מֹפְתִ֗ים בְּאֶ֣רֶץ חָֽם׃ ‬"
  },
  {
    "bookId": 19,
    "chapterId": 105,
    "verseId": 28,
    "text": "שָׁ֣לַֽח חֹ֭שֶׁךְ וַיַּחְשִׁ֑ךְ וְלֹֽא־מָ֝ר֗וּ אֶת־*דברוו **דְּבָרֽוֹ׃ ‬"
  },
  {
    "bookId": 19,
    "chapterId": 105,
    "verseId": 29,
    "text": "הָפַ֣ךְ אֶת־מֵימֵיהֶ֣ם לְדָ֑ם וַ֝יָּ֗מֶת אֶת־דְּגָתָֽם׃ ‬"
  },
  {
    "bookId": 19,
    "chapterId": 105,
    "verseId": 30,
    "text": "שָׁרַ֣ץ אַרְצָ֣ם צְפַרְדְּעִ֑ים בְּ֝חַדְרֵ֗י מַלְכֵיהֶֽם׃ ‬"
  },
  {
    "bookId": 19,
    "chapterId": 105,
    "verseId": 31,
    "text": "אָ֭מַר וַיָּבֹ֣א עָרֹ֑ב כִּ֝נִּ֗ים בְּכָל־גְּבוּלָֽם׃ ‬"
  },
  {
    "bookId": 19,
    "chapterId": 105,
    "verseId": 32,
    "text": "נָתַ֣ן גִּשְׁמֵיהֶ֣ם בָּרָ֑ד אֵ֖שׁ לֶהָב֣וֹת בְּאַרְצָֽם׃ ‬"
  },
  {
    "bookId": 19,
    "chapterId": 105,
    "verseId": 33,
    "text": "וַיַּ֣ךְ גַּ֭פְנָם וּתְאֵנָתָ֑ם וַ֝יְשַׁבֵּ֗ר עֵ֣ץ גְּבוּלָֽם׃ ‬"
  },
  {
    "bookId": 19,
    "chapterId": 105,
    "verseId": 34,
    "text": "אָ֭מַר וַיָּבֹ֣א אַרְבֶּ֑ה וְ֝יֶ֗לֶק וְאֵ֣ין מִסְפָּֽר׃ ‬"
  },
  {
    "bookId": 19,
    "chapterId": 105,
    "verseId": 35,
    "text": "וַיֹּ֣אכַל כָּל־עֵ֣שֶׂב בְּאַרְצָ֑ם וַ֝יֹּ֗אכַל פְּרִ֣י אַדְמָתָֽם׃ ‬"
  },
  {
    "bookId": 19,
    "chapterId": 105,
    "verseId": 36,
    "text": "וַיַּ֣ךְ כָּל־בְּכ֣וֹר בְּאַרְצָ֑ם רֵ֝אשִׁ֗ית לְכָל־אוֹנָֽם׃ ‬"
  },
  {
    "bookId": 19,
    "chapterId": 105,
    "verseId": 37,
    "text": "וַֽ֭יּוֹצִיאֵם בְּכֶ֣סֶף וְזָהָ֑ב וְאֵ֖ין בִּשְׁבָטָ֣יו כּוֹשֵֽׁל׃ ‬"
  },
  {
    "bookId": 19,
    "chapterId": 105,
    "verseId": 38,
    "text": "שָׂמַ֣ח מִצְרַ֣יִם בְּצֵאתָ֑ם כִּֽי־נָפַ֖ל פַּחְדָּ֣ם עֲלֵיהֶֽם׃ ‬"
  },
  {
    "bookId": 19,
    "chapterId": 105,
    "verseId": 39,
    "text": "פָּרַ֣שׂ עָנָ֣ן לְמָסָ֑ךְ וְ֝אֵ֗שׁ לְהָאִ֥יר לָֽיְלָה׃ ‬"
  },
  {
    "bookId": 19,
    "chapterId": 105,
    "verseId": 40,
    "text": "שָׁאַ֣ל וַיָּבֵ֣א שְׂלָ֑ו וְלֶ֥חֶם שָׁ֝מַ֗יִם יַשְׂבִּיעֵֽם׃ ‬"
  },
  {
    "bookId": 19,
    "chapterId": 105,
    "verseId": 41,
    "text": "פָּ֣תַח צ֭וּר וַיָּז֣וּבוּ מָ֑יִם הָ֝לְכ֗וּ בַּצִּיּ֥וֹת נָהָֽר׃ ‬"
  },
  {
    "bookId": 19,
    "chapterId": 105,
    "verseId": 42,
    "text": "כִּֽי־זָ֭כַר אֶת־דְּבַ֣ר קָדְשׁ֑וֹ אֶֽת־אַבְרָהָ֥ם עַבְדּֽוֹ׃ ‬"
  },
  {
    "bookId": 19,
    "chapterId": 105,
    "verseId": 43,
    "text": "וַיּוֹצִ֣א עַמּ֣וֹ בְשָׂשׂ֑וֹן בְּ֝רִנָּ֗ה אֶת־בְּחִירָֽיו׃ ‬"
  },
  {
    "bookId": 19,
    "chapterId": 105,
    "verseId": 44,
    "text": "וַיִּתֵּ֣ן לָ֭הֶם אַרְצ֣וֹת גּוֹיִ֑ם וַעֲמַ֖ל לְאֻמִּ֣ים יִירָֽשׁוּ׃ ‬"
  },
  {
    "bookId": 19,
    "chapterId": 105,
    "verseId": 45,
    "text": "בַּעֲב֤וּר ׀ יִשְׁמְר֣וּ חֻ֭קָּיו וְתוֹרֹתָ֥יו יִנְצֹ֗רוּ הַֽלְלוּ־יָֽהּ׃ ‬"
  }
]