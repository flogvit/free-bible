[
  {
    "bookId": 19,
    "chapterId": 91,
    "verseId": 1,
    "text": "יֹ֭שֵׁב בְּסֵ֣תֶר עֶלְי֑וֹן בְּצֵ֥ל שַׁ֝דַּ֗י יִתְלוֹנָֽן׃ ‬"
  },
  {
    "bookId": 19,
    "chapterId": 91,
    "verseId": 2,
    "text": "אֹמַ֗ר לַֽ֭יהוָה מַחְסִ֣י וּמְצוּדָתִ֑י אֱ֝לֹהַ֗י אֶבְטַח־בּֽוֹ׃ ‬"
  },
  {
    "bookId": 19,
    "chapterId": 91,
    "verseId": 3,
    "text": "כִּ֤י ה֣וּא יַ֭צִּֽילְךָ מִפַּ֥ח יָק֗וּשׁ מִדֶּ֥בֶר הַוּֽוֹת׃ ‬"
  },
  {
    "bookId": 19,
    "chapterId": 91,
    "verseId": 4,
    "text": "בְּאֶבְרָת֨וֹ ׀ יָ֣סֶךְ לָ֭ךְ וְתַֽחַת־כְּנָפָ֣יו תֶּחְסֶ֑ה צִנָּ֖ה וְֽסֹחֵרָ֣ה אֲמִתּֽוֹ׃ ‬"
  },
  {
    "bookId": 19,
    "chapterId": 91,
    "verseId": 5,
    "text": "לֹא־תִ֭ירָא מִפַּ֣חַד לָ֑יְלָה מֵ֝חֵ֗ץ יָע֥וּף יוֹמָֽם׃ ‬"
  },
  {
    "bookId": 19,
    "chapterId": 91,
    "verseId": 6,
    "text": "מִ֭דֶּבֶר בָּאֹ֣פֶל יַהֲלֹ֑ךְ מִ֝קֶּ֗טֶב יָשׁ֥וּד צָהֳרָֽיִם׃ ‬"
  },
  {
    "bookId": 19,
    "chapterId": 91,
    "verseId": 7,
    "text": "יִפֹּ֤ל מִצִּדְּךָ֨ ׀ אֶ֗לֶף וּרְבָבָ֥ה מִימִינֶ֑ךָ אֵ֝לֶ֗יךָ לֹ֣א יִגָּֽשׁ׃ ‬"
  },
  {
    "bookId": 19,
    "chapterId": 91,
    "verseId": 8,
    "text": "רַ֭ק בְּעֵינֶ֣יךָ תַבִּ֑יט וְשִׁלֻּמַ֖ת רְשָׁעִ֣ים תִּרְאֶֽה׃ ‬"
  },
  {
    "bookId": 19,
    "chapterId": 91,
    "verseId": 9,
    "text": "כִּֽי־אַתָּ֣ה יְהוָ֣ה מַחְסִ֑י עֶ֝לְי֗וֹן שַׂ֣מְתָּ מְעוֹנֶֽךָ׃ ‬"
  },
  {
    "bookId": 19,
    "chapterId": 91,
    "verseId": 10,
    "text": "לֹֽא־תְאֻנֶּ֣ה אֵלֶ֣יךָ רָעָ֑ה וְ֝נֶ֗גַע לֹא־יִקְרַ֥ב בְּאָהֳלֶֽךָ׃ ‬"
  },
  {
    "bookId": 19,
    "chapterId": 91,
    "verseId": 11,
    "text": "כִּ֣י מַ֭לְאָכָיו יְצַוֶּה־לָּ֑ךְ לִ֝שְׁמָרְךָ֗ בְּכָל־דְּרָכֶֽיךָ׃ ‬"
  },
  {
    "bookId": 19,
    "chapterId": 91,
    "verseId": 12,
    "text": "עַל־כַּפַּ֥יִם יִשָּׂא֑וּנְךָ פֶּן־תִּגֹּ֖ף בָּאֶ֣בֶן רַגְלֶֽךָ׃ ‬"
  },
  {
    "bookId": 19,
    "chapterId": 91,
    "verseId": 13,
    "text": "עַל־שַׁ֣חַל וָפֶ֣תֶן תִּדְרֹ֑ךְ תִּרְמֹ֖ס כְּפִ֣יר וְתַנִּֽין׃ ‬"
  },
  {
    "bookId": 19,
    "chapterId": 91,
    "verseId": 14,
    "text": "כִּ֤י בִ֣י חָ֭שַׁק וַאֲפַלְּטֵ֑הוּ אֲ֝שַׂגְּבֵ֗הוּ כִּֽי־יָדַ֥ע שְׁמִֽי׃ ‬"
  },
  {
    "bookId": 19,
    "chapterId": 91,
    "verseId": 15,
    "text": "יִקְרָאֵ֨נִי ׀ וְֽאֶעֱנֵ֗הוּ עִמּֽוֹ־אָנֹכִ֥י בְצָרָ֑ה אֲ֝חַלְּצֵ֗הוּ וַֽאֲכַבְּדֵֽהוּ׃ ‬"
  },
  {
    "bookId": 19,
    "chapterId": 91,
    "verseId": 16,
    "text": "אֹ֣רֶךְ יָ֭מִים אַשְׂבִּיעֵ֑הוּ וְ֝אַרְאֵ֗הוּ בִּֽישׁוּעָתִֽי׃ ‬"
  }
]