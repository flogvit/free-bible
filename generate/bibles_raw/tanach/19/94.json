[
  {
    "bookId": 19,
    "chapterId": 94,
    "verseId": 1,
    "text": "אֵל־נְקָמ֥וֹת יְהוָ֑ה אֵ֖ל נְקָמ֣וֹת הוֹפִֽיעַ‪[t]‬׃ ‬"
  },
  {
    "bookId": 19,
    "chapterId": 94,
    "verseId": 2,
    "text": "הִ֭נָּשֵׂא שֹׁפֵ֣ט הָאָ֑רֶץ הָשֵׁ֥ב גְּ֝מ֗וּל עַל־גֵּאִֽים׃ ‬"
  },
  {
    "bookId": 19,
    "chapterId": 94,
    "verseId": 3,
    "text": "עַד־מָתַ֖י רְשָׁעִ֥ים ׀ יְהוָ֑ה עַד־מָ֝תַ֗י רְשָׁעִ֥ים יַעֲלֹֽזוּ׃ ‬"
  },
  {
    "bookId": 19,
    "chapterId": 94,
    "verseId": 4,
    "text": "יַבִּ֣יעוּ יְדַבְּר֣וּ עָתָ֑ק יִֽ֝תְאַמְּר֗וּ כָּל־פֹּ֥עֲלֵי אָֽוֶן׃ ‬"
  },
  {
    "bookId": 19,
    "chapterId": 94,
    "verseId": 5,
    "text": "עַמְּךָ֣ יְהוָ֣ה יְדַכְּא֑וּ וְֽנַחֲלָתְךָ֥ יְעַנּֽוּ׃ ‬"
  },
  {
    "bookId": 19,
    "chapterId": 94,
    "verseId": 6,
    "text": "אַ֭לְמָנָה וְגֵ֣ר יַהֲרֹ֑גוּ וִֽיתוֹמִ֣ים יְרַצֵּֽחוּ׃ ‬"
  },
  {
    "bookId": 19,
    "chapterId": 94,
    "verseId": 7,
    "text": "וַ֭יֹּ֣אמְרוּ לֹ֣א יִרְאֶה־יָּ֑הּ וְלֹא־יָ֝בִ֗ין אֱלֹהֵ֥י יַעֲקֹֽב׃ ‬"
  },
  {
    "bookId": 19,
    "chapterId": 94,
    "verseId": 8,
    "text": "בִּ֭ינוּ בֹּעֲרִ֣ים בָּעָ֑ם וּ֝כְסִילִ֗ים מָתַ֥י תַּשְׂכִּֽילוּ׃ ‬"
  },
  {
    "bookId": 19,
    "chapterId": 94,
    "verseId": 9,
    "text": "הֲנֹ֣טַֽע אֹ֭זֶן הֲלֹ֣א יִשְׁמָ֑ע אִֽם־יֹ֥צֵֽר עַ֝֗יִן הֲלֹ֣א יַבִּֽיט׃ ‬"
  },
  {
    "bookId": 19,
    "chapterId": 94,
    "verseId": 10,
    "text": "הֲיֹסֵ֣ר גּ֭וֹיִם הֲלֹ֣א יוֹכִ֑יחַ הַֽמְלַמֵּ֖ד אָדָ֣ם דָּֽעַת׃ ‬"
  },
  {
    "bookId": 19,
    "chapterId": 94,
    "verseId": 11,
    "text": "יְֽהוָ֗ה יֹ֭דֵעַ מַחְשְׁב֣וֹת אָדָ֑ם כִּי־הֵ֥מָּה הָֽבֶל׃ ‬"
  },
  {
    "bookId": 19,
    "chapterId": 94,
    "verseId": 12,
    "text": "אַשְׁרֵ֤י ׀ הַגֶּ֣בֶר אֲשֶׁר־תְּיַסְּרֶ֣נּוּ יָּ֑הּ וּֽמִתּוֹרָתְךָ֥ תְלַמְּדֶֽנּוּ׃ ‬"
  },
  {
    "bookId": 19,
    "chapterId": 94,
    "verseId": 13,
    "text": "לְהַשְׁקִ֣יט ל֭וֹ מִ֣ימֵי רָ֑ע עַ֤ד יִכָּרֶ֖ה לָרָשָׁ֣ע שָֽׁחַת׃ ‬"
  },
  {
    "bookId": 19,
    "chapterId": 94,
    "verseId": 14,
    "text": "כִּ֤י ׀ לֹא־יִטֹּ֣שׁ יְהוָ֣ה עַמּ֑וֹ וְ֝נַחֲלָת֗וֹ לֹ֣א יַעֲזֹֽב׃ ‬"
  },
  {
    "bookId": 19,
    "chapterId": 94,
    "verseId": 15,
    "text": "כִּֽי־עַד־צֶ֭דֶק יָשׁ֣וּב מִשְׁפָּ֑ט וְ֝אַחֲרָ֗יו כָּל־יִשְׁרֵי־לֵֽב׃ ‬"
  },
  {
    "bookId": 19,
    "chapterId": 94,
    "verseId": 16,
    "text": "מִֽי־יָק֣וּם לִ֭י עִם־מְרֵעִ֑ים מִֽי־יִתְיַצֵּ֥ב לִ֝י עִם־פֹּ֥עֲלֵי אָֽוֶן׃ ‬"
  },
  {
    "bookId": 19,
    "chapterId": 94,
    "verseId": 17,
    "text": "לוּלֵ֣י יְ֭הוָה עֶזְרָ֣תָה לִּ֑י כִּמְעַ֓ט ׀ שָֽׁכְנָ֖ה דוּמָ֣ה נַפְשִֽׁי׃ ‬"
  },
  {
    "bookId": 19,
    "chapterId": 94,
    "verseId": 18,
    "text": "אִם־אָ֭מַרְתִּי מָ֣טָה רַגְלִ֑י חַסְדְּךָ֥ יְ֝הוָ֗ה יִסְעָדֵֽנִי׃ ‬"
  },
  {
    "bookId": 19,
    "chapterId": 94,
    "verseId": 19,
    "text": "בְּרֹ֣ב שַׂרְעַפַּ֣י בְּקִרְבִּ֑י תַּ֝נְחוּמֶ֗יךָ יְֽשַׁעַשְׁע֥וּ נַפְשִֽׁי׃ ‬"
  },
  {
    "bookId": 19,
    "chapterId": 94,
    "verseId": 20,
    "text": "הַֽ֭יְחָבְרְךָ כִּסֵּ֣א הַוּ֑וֹת יֹצֵ֖ר עָמָ֣ל עֲלֵי־חֹֽק׃ ‬"
  },
  {
    "bookId": 19,
    "chapterId": 94,
    "verseId": 21,
    "text": "יָ֭גוֹדּוּ עַל־נֶ֣פֶשׁ צַדִּ֑יק וְדָ֖ם נָקִ֣י יַרְשִֽׁיעוּ׃ ‬"
  },
  {
    "bookId": 19,
    "chapterId": 94,
    "verseId": 22,
    "text": "וַיְהִ֬י יְהוָ֣ה לִ֣י לְמִשְׂגָּ֑ב וֵ֝אלֹהַ֗י לְצ֣וּר מַחְסִֽי׃ ‬"
  },
  {
    "bookId": 19,
    "chapterId": 94,
    "verseId": 23,
    "text": "וַיָּ֤שֶׁב עֲלֵיהֶ֨ם ׀ אֶת־אוֹנָ֗ם וּבְרָעָתָ֥ם יַצְמִיתֵ֑ם יַ֝צְמִיתֵ֗ם יְהוָ֥ה אֱלֹהֵֽינוּ׃ ‬"
  }
]