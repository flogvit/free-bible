[
  {
    "bookId": 19,
    "chapterId": 136,
    "verseId": 1,
    "text": "הוֹד֣וּ לַיהוָ֣ה כִּי־ט֑וֹב כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 2,
    "text": "ה֭וֹדוּ לֵֽאלֹהֵ֣י הָאֱלֹהִ֑ים כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 3,
    "text": "ה֭וֹדוּ לַאֲדֹנֵ֣י הָאֲדֹנִ֑ים כִּ֖י לְעֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 4,
    "text": "לְעֹ֘שֵׂ֤ה נִפְלָא֣וֹת גְּדֹל֣וֹת לְבַדּ֑וֹ כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 5,
    "text": "לְעֹשֵׂ֣ה הַ֭שָּׁמַיִם בִּתְבוּנָ֑ה כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 6,
    "text": "לְרֹקַ֣ע הָ֭אָרֶץ עַל־הַמָּ֑יִם כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 7,
    "text": "לְ֭עֹשֵׂה אוֹרִ֣ים גְּדֹלִ֑ים כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 8,
    "text": "אֶת־הַ֭שֶּׁמֶשׁ לְמֶמְשֶׁ֣לֶת בַּיּ֑וֹם כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 9,
    "text": "אֶת־הַיָּרֵ֣חַ וְ֭כוֹכָבִים לְמֶמְשְׁל֣וֹת בַּלָּ֑יְלָה כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 10,
    "text": "לְמַכֵּ֣ה מִ֭צְרַיִם בִּבְכוֹרֵיהֶ֑ם כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 11,
    "text": "וַיּוֹצֵ֣א יִ֭שְׂרָאֵל מִתּוֹכָ֑ם כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 12,
    "text": "בְּיָ֣ד חֲ֭זָקָה וּבִזְר֣וֹעַ נְטוּיָ֑ה כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 13,
    "text": "לְגֹזֵ֣ר יַם־ס֭וּף לִגְזָרִ֑ים כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 14,
    "text": "וְהֶעֱבִ֣יר יִשְׂרָאֵ֣ל בְּתוֹכ֑וֹ כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 15,
    "text": "וְנִ֘עֵ֤ר פַּרְעֹ֣ה וְחֵיל֣וֹ בְיַם־ס֑וּף כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 16,
    "text": "לְמוֹלִ֣יךְ עַ֭מּוֹ בַּמִּדְבָּ֑ר כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 17,
    "text": "לְ֭מַכֵּה מְלָכִ֣ים גְּדֹלִ֑ים כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 18,
    "text": "וֽ͏ַ֭יַּהֲרֹג מְלָכִ֣ים אַדִּירִ֑ים כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 19,
    "text": "לְ֭סִיחוֹן מֶ֣לֶךְ הָאֱמֹרִ֑י כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 20,
    "text": "וּ֭לְעוֹג מֶ֣לֶךְ הַבָּשָׁ֑ן כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 21,
    "text": "וְנָתַ֣ן אַרְצָ֣ם לְנַחֲלָ֑ה כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 22,
    "text": "נַ֭חֲלָה לְיִשְׂרָאֵ֣ל עַבְדּ֑וֹ כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 23,
    "text": "שֶׁ֭בְּשִׁפְלֵנוּ זָ֣כַר לָ֑נוּ כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 24,
    "text": "וַיִּפְרְקֵ֥נוּ מִצָּרֵ֑ינוּ כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 25,
    "text": "נֹתֵ֣ן לֶ֭חֶם לְכָל־בָּשָׂ֑ר כִּ֖י לְעוֹלָ֣ם חַסְדּֽוֹ׃ ‬"
  },
  {
    "bookId": 19,
    "chapterId": 136,
    "verseId": 26,
    "text": "ה֭וֹדוּ לְאֵ֣ל הַשָּׁמָ֑יִם כִּ֖י לְעוֹלָ֣ם חַסְדּֽוֹ׃ ‬"
  }
]