[
  {
    "bookId": 19,
    "chapterId": 80,
    "verseId": 1,
    "text": "לַמְנַצֵּ֥חַ אֶל־שֹׁשַׁנִּ֑ים עֵד֖וּת לְאָסָ֣ף מִזְמֽוֹר׃ ‬"
  },
  {
    "bookId": 19,
    "chapterId": 80,
    "verseId": 2,
    "text": "רֹ֘עֵ֤ה יִשְׂרָאֵ֨ל ׀ הַאֲזִ֗ינָה נֹהֵ֣ג כַּצֹּ֣אן יוֹסֵ֑ף יֹשֵׁ֖ב הַכְּרוּבִ֣ים הוֹפִֽיעָה׃ ‬"
  },
  {
    "bookId": 19,
    "chapterId": 80,
    "verseId": 3,
    "text": "לִפְנֵ֤י אֶפְרַ֨יִם ׀ וּבִנְיָ֘מִ֤ן וּמְנַשֶּׁ֗ה עוֹרְרָ֥ה אֶת־גְּבֽוּרָתֶ֑ךָ וּלְכָ֖ה לִישֻׁעָ֣תָה לָּֽנוּ׃ ‬"
  },
  {
    "bookId": 19,
    "chapterId": 80,
    "verseId": 4,
    "text": "אֱלֹהִ֥ים הֲשִׁיבֵ֑נוּ וְהָאֵ֥ר פָּ֝נֶ֗יךָ וְנִוָּשֵֽׁעָה׃ ‬"
  },
  {
    "bookId": 19,
    "chapterId": 80,
    "verseId": 5,
    "text": "יְהוָ֣ה אֱלֹהִ֣ים צְבָא֑וֹת עַד־מָתַ֥י עָ֝שַׁ֗נְתָּ בִּתְפִלַּ֥ת עַמֶּֽךָ׃ ‬"
  },
  {
    "bookId": 19,
    "chapterId": 80,
    "verseId": 6,
    "text": "הֶ֭אֱכַלְתָּם לֶ֣חֶם דִּמְעָ֑ה וַ֝תַּשְׁקֵ֗מוֹ בִּדְמָע֥וֹת שָׁלִֽישׁ׃ ‬"
  },
  {
    "bookId": 19,
    "chapterId": 80,
    "verseId": 7,
    "text": "תְּשִׂימֵ֣נוּ מָ֭דוֹן לִשְׁכֵנֵ֑ינוּ וְ֝אֹיְבֵ֗ינוּ יִלְעֲגוּ־לָֽמוֹ׃ ‬"
  },
  {
    "bookId": 19,
    "chapterId": 80,
    "verseId": 8,
    "text": "אֱלֹהִ֣ים צְבָא֣וֹת הֲשִׁיבֵ֑נוּ וְהָאֵ֥ר פָּ֝נֶ֗יךָ וְנִוָּשֵֽׁעָה׃ ‬"
  },
  {
    "bookId": 19,
    "chapterId": 80,
    "verseId": 9,
    "text": "גֶּ֭פֶן מִמִּצְרַ֣יִם תַּסִּ֑יעַ תְּגָרֵ֥שׁ גּ֝וֹיִ֗ם וַתִּטָּעֶֽהָ׃ ‬"
  },
  {
    "bookId": 19,
    "chapterId": 80,
    "verseId": 10,
    "text": "פִּנִּ֥יתָ לְפָנֶ֑יהָ וַתַּשְׁרֵ֥שׁ שָׁ֝רָשֶׁ֗יהָ וַתְּמַלֵּא־אָֽרֶץ׃ ‬"
  },
  {
    "bookId": 19,
    "chapterId": 80,
    "verseId": 11,
    "text": "כָּסּ֣וּ הָרִ֣ים צִלָּ֑הּ וַ֝עֲנָפֶ֗יהָ אַֽרְזֵי־אֵֽל׃ ‬"
  },
  {
    "bookId": 19,
    "chapterId": 80,
    "verseId": 12,
    "text": "תְּשַׁלַּ֣ח קְצִירֶ֣הָ עַד־יָ֑ם וְאֶל־נָ֝הָ֗ר יֽוֹנְקוֹתֶֽיהָ׃ ‬"
  },
  {
    "bookId": 19,
    "chapterId": 80,
    "verseId": 13,
    "text": "לָ֭מָּה פָּרַ֣צְתָּ גְדֵרֶ֑יהָ וְ֝אָר֗וּהָ כָּל־עֹ֥בְרֵי דָֽרֶךְ׃ ‬"
  },
  {
    "bookId": 19,
    "chapterId": 80,
    "verseId": 14,
    "text": "יְכַרְסְמֶ֣נָּֽה חֲזִ֣יר מִיָּ֑עַ‪[7]‬ר וְזִ֖יז שָׂדַ֣י יִרְעֶֽנָּה׃ ‬"
  },
  {
    "bookId": 19,
    "chapterId": 80,
    "verseId": 15,
    "text": "אֱלֹהִ֣ים צְבָאוֹת֮ שֽׁ֫וּב־נָ֥א הַבֵּ֣ט מִשָּׁמַ֣יִם וּרְאֵ֑ה וּ֝פְקֹ֗ד גֶּ֣פֶן זֹֽאת׃ ‬"
  },
  {
    "bookId": 19,
    "chapterId": 80,
    "verseId": 16,
    "text": "וְ֭כַנָּה אֲשֶׁר־נָטְעָ֣ה יְמִינֶ֑ךָ וְעַל־בֵּ֝֗ן אִמַּ֥צְתָּה לָּֽךְ׃ ‬"
  },
  {
    "bookId": 19,
    "chapterId": 80,
    "verseId": 17,
    "text": "שְׂרֻפָ֣ה בָאֵ֣שׁ כְּסוּחָ֑ה מִגַּעֲרַ֖ת פָּנֶ֣יךָ יֹאבֵֽדוּ׃ ‬"
  },
  {
    "bookId": 19,
    "chapterId": 80,
    "verseId": 18,
    "text": "תְּֽהִי־יָ֭דְךָ עַל־אִ֣ישׁ יְמִינֶ֑ךָ עַל־בֶּן־אָ֝דָ֗ם אִמַּ֥צְתָּ לָּֽךְ׃ ‬"
  },
  {
    "bookId": 19,
    "chapterId": 80,
    "verseId": 19,
    "text": "וְלֹא־נָס֥וֹג מִמֶּ֑ךָּ תְּ֝חַיֵּ֗נוּ וּבְשִׁמְךָ֥ נִקְרָֽא׃ ‬"
  },
  {
    "bookId": 19,
    "chapterId": 80,
    "verseId": 20,
    "text": "יְה֘וָ֤ה אֱלֹהִ֣ים צְבָא֣וֹת הֲשִׁיבֵ֑נוּ הָאֵ֥ר פָּ֝נֶ֗יךָ וְנִוָּשֵֽׁעָה׃ ‬"
  }
]