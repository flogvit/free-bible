[
  {
    "bookId": 19,
    "chapterId": 102,
    "verseId": 1,
    "text": "תְּ֭פִלָּה לְעָנִ֣י כִֽי־יַעֲטֹ֑ף וְלִפְנֵ֥י יְ֝הוָ֗ה יִשְׁפֹּ֥ךְ שִׂיחֽוֹ׃ ‬"
  },
  {
    "bookId": 19,
    "chapterId": 102,
    "verseId": 2,
    "text": "יְ֭הוָה שִׁמְעָ֣ה תְפִלָּתִ֑י וְ֝שַׁוְעָתִ֗י אֵלֶ֥יךָ תָבֽוֹא׃ ‬"
  },
  {
    "bookId": 19,
    "chapterId": 102,
    "verseId": 3,
    "text": "אַל־תַּסְתֵּ֬ר פָּנֶ֨יךָ ׀ מִמֶּנִּי֮ בְּי֢וֹם צַ֫ר לִ֥י הַטֵּֽה־אֵלַ֥י אָזְנֶ֑ךָ בְּי֥וֹם אֶ֝קְרָ֗א מַהֵ֥ר עֲנֵֽנִי׃ ‬"
  },
  {
    "bookId": 19,
    "chapterId": 102,
    "verseId": 4,
    "text": "כִּֽי־כָל֣וּ בְעָשָׁ֣ן יָמָ֑י וְ֝עַצְמוֹתַ֗י כְּמוֹ־קֵ֥ד נִחָֽרוּ׃ ‬"
  },
  {
    "bookId": 19,
    "chapterId": 102,
    "verseId": 5,
    "text": "הוּכָּֽה־כָ֭עֵשֶׂב וַיִּבַ֣שׁ לִבִּ֑י כִּֽי־שָׁ֝כַ֗חְתִּי מֵאֲכֹ֥ל לַחְמִֽי׃ ‬"
  },
  {
    "bookId": 19,
    "chapterId": 102,
    "verseId": 6,
    "text": "מִקּ֥וֹל אַנְחָתִ֑י דָּבְקָ֥ה עַ֝צְמִ֗י לִבְשָׂרִֽי׃ ‬"
  },
  {
    "bookId": 19,
    "chapterId": 102,
    "verseId": 7,
    "text": "דָּ֭מִיתִי לִקְאַ֣ת מִדְבָּ֑ר הָ֝יִ֗יתִי כְּכ֣וֹס חֳרָבֽוֹת׃ ‬"
  },
  {
    "bookId": 19,
    "chapterId": 102,
    "verseId": 8,
    "text": "שָׁקַ֥דְתִּי וָאֶֽהְיֶ֑ה כְּ֝צִפּ֗וֹר בּוֹדֵ֥ד עַל־גָּֽג׃ ‬"
  },
  {
    "bookId": 19,
    "chapterId": 102,
    "verseId": 9,
    "text": "כָּל־הַ֭יּוֹם חֵרְפ֣וּנִי אוֹיְבָ֑י מְ֝הוֹלָלַ֗י בִּ֣י נִשְׁבָּֽעוּ׃ ‬"
  },
  {
    "bookId": 19,
    "chapterId": 102,
    "verseId": 10,
    "text": "כִּי־אֵ֭פֶר כַּלֶּ֣חֶם אָכָ֑לְתִּי וְ֝שִׁקֻּוַ֗י בִּבְכִ֥י מָסָֽכְתִּי׃ ‬"
  },
  {
    "bookId": 19,
    "chapterId": 102,
    "verseId": 11,
    "text": "מִפְּנֵֽי־זַֽעַמְךָ֥ וְקִצְפֶּ֑ךָ כִּ֥י נְ֝שָׂאתַ֗נִי וַתַּשְׁלִיכֵֽנִי׃ ‬"
  },
  {
    "bookId": 19,
    "chapterId": 102,
    "verseId": 12,
    "text": "יָ֭מַי כְּצֵ֣ל נָט֑וּי וַ֝אֲנִ֗י כָּעֵ֥שֶׂב אִיבָֽשׁ׃ ‬"
  },
  {
    "bookId": 19,
    "chapterId": 102,
    "verseId": 13,
    "text": "וְאַתָּ֣ה יְ֭הוָה לְעוֹלָ֣ם תֵּשֵׁ֑ב וְ֝זִכְרְךָ֗ לְדֹ֣ר וָדֹֽר׃ ‬"
  },
  {
    "bookId": 19,
    "chapterId": 102,
    "verseId": 14,
    "text": "אַתָּ֣ה תָ֭קוּם תְּרַחֵ֣ם צִיּ֑וֹן כִּי־עֵ֥ת לְ֝חֶֽנְנָ֗הּ כִּי־בָ֥א מוֹעֵֽד׃ ‬"
  },
  {
    "bookId": 19,
    "chapterId": 102,
    "verseId": 15,
    "text": "כִּֽי־רָצ֣וּ עֲ֭בָדֶיךָ אֶת־אֲבָנֶ֑יהָ וְֽאֶת־עֲפָרָ֥הּ יְחֹנֵֽנוּ׃ ‬"
  },
  {
    "bookId": 19,
    "chapterId": 102,
    "verseId": 16,
    "text": "וְיִֽירְא֣וּ ג֭וֹיִם אֶת־שֵׁ֣ם יְהוָ֑ה וְֽכָל־מַלְכֵ֥י הָ֝אָ֗רֶץ אֶת־כְּבוֹדֶֽךָ׃ ‬"
  },
  {
    "bookId": 19,
    "chapterId": 102,
    "verseId": 17,
    "text": "כִּֽי־בָנָ֣ה יְהוָ֣ה צִיּ֑וֹן נִ֝רְאָ֗ה בִּכְבוֹדֽוֹ׃ ‬"
  },
  {
    "bookId": 19,
    "chapterId": 102,
    "verseId": 18,
    "text": "פָּ֭נָה אֶל־תְּפִלַּ֣ת הָעַרְעָ֑ר וְלֹֽא־בָ֝זָ֗ה אֶת־תְּפִלָּתָֽם׃ ‬"
  },
  {
    "bookId": 19,
    "chapterId": 102,
    "verseId": 19,
    "text": "תִּכָּ֣תֶב זֹ֭את לְד֣וֹר אַחֲר֑וֹן וְעַ֥ם נִ֝בְרָ֗א יְהַלֶּל־יָֽהּ׃ ‬"
  },
  {
    "bookId": 19,
    "chapterId": 102,
    "verseId": 20,
    "text": "כִּֽי־הִ֭שְׁקִיף מִמְּר֣וֹם קָדְשׁ֑וֹ יְ֝הוָ֗ה מִשָּׁמַ֤יִם ׀ אֶל־אֶ֬רֶץ הִבִּֽיט׃ ‬"
  },
  {
    "bookId": 19,
    "chapterId": 102,
    "verseId": 21,
    "text": "לִ֭שְׁמֹעַ אֶנְקַ֣ת אָסִ֑יר לְ֝פַתֵּ֗חַ בְּנֵ֣י תְמוּתָֽה׃ ‬"
  },
  {
    "bookId": 19,
    "chapterId": 102,
    "verseId": 22,
    "text": "לְסַפֵּ֣ר בְּ֭צִיּוֹן שֵׁ֣ם יְהוָ֑ה וּ֝תְהִלָּת֗וֹ בִּירוּשָׁלָֽ͏ִם׃ ‬"
  },
  {
    "bookId": 19,
    "chapterId": 102,
    "verseId": 23,
    "text": "בְּהִקָּבֵ֣ץ עַמִּ֣ים יַחְדָּ֑ו וּ֝מַמְלָכ֗וֹת לַעֲבֹ֥ד אֶת־יְהוָֽה׃ ‬"
  },
  {
    "bookId": 19,
    "chapterId": 102,
    "verseId": 24,
    "text": "עִנָּ֖ה בַדֶּ֥רֶךְ *כחו **כֹּחִ֗י קִצַּ֥ר יָמָֽי׃ ‬"
  },
  {
    "bookId": 19,
    "chapterId": 102,
    "verseId": 25,
    "text": "אֹמַ֗ר אֵלִ֗י אַֽל־תַּ֭עֲלֵנִי בַּחֲצִ֣י יָמָ֑י בְּד֖וֹר דּוֹרִ֣ים שְׁנוֹתֶֽיךָ׃ ‬"
  },
  {
    "bookId": 19,
    "chapterId": 102,
    "verseId": 26,
    "text": "לְ֭פָנִים הָאָ֣רֶץ יָסַ֑דְתָּ וּֽמַעֲשֵׂ֖ה יָדֶ֣יךָ שָׁמָֽיִם׃ ‬"
  },
  {
    "bookId": 19,
    "chapterId": 102,
    "verseId": 27,
    "text": "הֵ֤מָּה ׀ יֹאבֵדוּ֮ וְאַתָּ֢ה תַ֫עֲמֹ֥ד וְ֭כֻלָּם כַּבֶּ֣גֶד יִבְל֑וּ כַּלְּב֖וּשׁ תַּחֲלִיפֵ֣ם וְֽיַחֲלֹֽפוּ׃ ‬"
  },
  {
    "bookId": 19,
    "chapterId": 102,
    "verseId": 28,
    "text": "וְאַתָּה־ה֑וּא וּ֝שְׁנוֹתֶ֗יךָ לֹ֣א יִתָּֽמּוּ׃ ‬"
  },
  {
    "bookId": 19,
    "chapterId": 102,
    "verseId": 29,
    "text": "בְּנֵֽי־עֲבָדֶ֥יךָ יִשְׁכּ֑וֹנוּ וְ֝זַרְעָ֗ם לְפָנֶ֥יךָ יִכּֽוֹן׃ ‬"
  }
]