[
  {
    "bookId": 19,
    "chapterId": 109,
    "verseId": 1,
    "text": "לַ֭מְנַצֵּחַ לְדָוִ֣ד מִזְמ֑וֹר אֱלֹהֵ֥י תְ֝הִלָּתִ֗י אַֽל־תֶּחֱרַֽשׁ׃ ‬"
  },
  {
    "bookId": 19,
    "chapterId": 109,
    "verseId": 2,
    "text": "כִּ֤י פִ֪י רָשָׁ֡ע וּֽפִי־מִ֭רְמָה עָלַ֣י פָּתָ֑חוּ דִּבְּר֥וּ אִ֝תִּ֗י לְשׁ֣וֹן שָֽׁקֶר׃ ‬"
  },
  {
    "bookId": 19,
    "chapterId": 109,
    "verseId": 3,
    "text": "וְדִבְרֵ֣י שִׂנְאָ֣ה סְבָב֑וּנִי וַיִּֽלָּחֲמ֥וּנִי חִנָּֽם׃ ‬"
  },
  {
    "bookId": 19,
    "chapterId": 109,
    "verseId": 4,
    "text": "תַּֽחַת־אַהֲבָתִ֥י יִשְׂטְנ֗וּנִי וַאֲנִ֥י תְפִלָּֽה׃ ‬"
  },
  {
    "bookId": 19,
    "chapterId": 109,
    "verseId": 5,
    "text": "וַיָּ֘שִׂ֤ימוּ עָלַ֣י רָ֭עָה תַּ֣חַת טוֹבָ֑ה וְ֝שִׂנְאָ֗ה תַּ֣חַת אַהֲבָתִֽי׃ ‬"
  },
  {
    "bookId": 19,
    "chapterId": 109,
    "verseId": 6,
    "text": "הַפְקֵ֣ד עָלָ֣יו רָשָׁ֑ע וְ֝שָׂטָ֗ן יַעֲמֹ֥ד עַל־יְמִינֽוֹ׃ ‬"
  },
  {
    "bookId": 19,
    "chapterId": 109,
    "verseId": 7,
    "text": "בְּ֭הִשָּׁ֣פְטוֹ יֵצֵ֣א רָשָׁ֑ע וּ֝תְפִלָּת֗וֹ תִּהְיֶ֥ה לַֽחֲטָאָֽה׃ ‬"
  },
  {
    "bookId": 19,
    "chapterId": 109,
    "verseId": 8,
    "text": "יִֽהְיֽוּ־יָמָ֥יו מְעַטִּ֑ים פְּ֝קֻדָּת֗וֹ יִקַּ֥ח אַחֵֽר׃ ‬"
  },
  {
    "bookId": 19,
    "chapterId": 109,
    "verseId": 9,
    "text": "יִֽהְיוּ־בָנָ֥יו יְתוֹמִ֑ים וְ֝אִשְׁתּוֹ אַלְמָנָֽה׃ ‬"
  },
  {
    "bookId": 19,
    "chapterId": 109,
    "verseId": 10,
    "text": "וְנ֤וֹעַ יָנ֣וּעוּ בָנָ֣יו וְשִׁאֵ֑לוּ וְ֝דָרְשׁ֗וּ מֵחָרְבוֹתֵיהֶֽם׃ ‬"
  },
  {
    "bookId": 19,
    "chapterId": 109,
    "verseId": 11,
    "text": "יְנַקֵּ֣שׁ נ֭וֹשֶׁה לְכָל־אֲשֶׁר־ל֑וֹ וְיָבֹ֖זּוּ זָרִ֣ים יְגִיעֽוֹ׃ ‬"
  },
  {
    "bookId": 19,
    "chapterId": 109,
    "verseId": 12,
    "text": "אַל־יְהִי־ל֭וֹ מֹשֵׁ֣ךְ חָ֑סֶד וְֽאַל־יְהִ֥י ח֝וֹנֵ֗ן לִיתוֹמָֽיו׃ ‬"
  },
  {
    "bookId": 19,
    "chapterId": 109,
    "verseId": 13,
    "text": "יְהִֽי־אַחֲרִית֥וֹ לְהַכְרִ֑ית בְּד֥וֹר אַ֝חֵ֗ר יִמַּ֥ח שְׁמָֽם׃ ‬"
  },
  {
    "bookId": 19,
    "chapterId": 109,
    "verseId": 14,
    "text": "יִזָּכֵ֤ר ׀ עֲוֺ֣ן אֲ֭בֹתָיו אֶל־יְהוָ֑ה וְחַטַּ֥את אִ֝מּ֗וֹ אַל־תִּמָּֽח׃ ‬"
  },
  {
    "bookId": 19,
    "chapterId": 109,
    "verseId": 15,
    "text": "יִהְי֣וּ נֶֽגֶד־יְהוָ֣ה תָּמִ֑יד וְיַכְרֵ֖ת מֵאֶ֣רֶץ זִכְרָֽם׃ ‬"
  },
  {
    "bookId": 19,
    "chapterId": 109,
    "verseId": 16,
    "text": "יַ֗עַן אֲשֶׁ֤ר ׀ לֹ֥א זָכַר֮ עֲשׂ֢וֹת חָ֥סֶד וַיִּרְדֹּ֡ף אִישׁ־עָנִ֣י וְ֭אֶבְיוֹן וְנִכְאֵ֨ה לֵבָ֬ב לְמוֹתֵֽת׃ ‬"
  },
  {
    "bookId": 19,
    "chapterId": 109,
    "verseId": 17,
    "text": "וַיֶּאֱהַ֣ב קְ֭לָלָה וַתְּבוֹאֵ֑הוּ וְֽלֹא־חָפֵ֥ץ בִּ֝בְרָכָ֗ה וַתִּרְחַ֥ק מִמֶּֽנּוּ׃ ‬"
  },
  {
    "bookId": 19,
    "chapterId": 109,
    "verseId": 18,
    "text": "וַיִּלְבַּ֥שׁ קְלָלָ֗ה כְּמַ֫דּ֥וֹ וַתָּבֹ֣א כַמַּ֣יִם בְּקִרְבּ֑וֹ וְ֝כַשֶּׁ֗מֶן בְּעַצְמוֹתָֽיו׃ ‬"
  },
  {
    "bookId": 19,
    "chapterId": 109,
    "verseId": 19,
    "text": "תְּהִי־ל֭וֹ כְּבֶ֣גֶד יַעְטֶ֑ה וּ֝לְמֵ֗זַח תָּמִ֥יד יַחְגְּרֶֽהָ׃ ‬"
  },
  {
    "bookId": 19,
    "chapterId": 109,
    "verseId": 20,
    "text": "זֹ֤את פְּעֻלַּ֣ת שֹׂ֭טְנַי מֵאֵ֣ת יְהוָ֑ה וְהַדֹּבְרִ֥ים רָ֝֗ע עַל־נַפְשִֽׁי׃ ‬"
  },
  {
    "bookId": 19,
    "chapterId": 109,
    "verseId": 21,
    "text": "וְאַתָּ֤ה ׀ יְה֘וִ֤ה אֲדֹנָ֗י עֲ‍ֽשֵׂה־אִ֭תִּי לְמַ֣עַן שְׁמֶ֑ךָ כִּי־ט֥וֹב חַ֝סְדְּךָ֗ הַצִּילֵֽנִי׃ ‬"
  },
  {
    "bookId": 19,
    "chapterId": 109,
    "verseId": 22,
    "text": "כִּֽי־עָנִ֣י וְאֶבְי֣וֹן אָנֹ֑כִי וְ֝לִבִּ֗י חָלַ֥ל בְּקִרְבִּֽי׃ ‬"
  },
  {
    "bookId": 19,
    "chapterId": 109,
    "verseId": 23,
    "text": "כְּצֵל־כִּנְטוֹת֥וֹ נֶהֱלָ֑כְתִּי נִ֝נְעַ֗רְתִּי כָּֽאַרְבֶּֽה׃ ‬"
  },
  {
    "bookId": 19,
    "chapterId": 109,
    "verseId": 24,
    "text": "בִּ֭רְכַּי כָּשְׁל֣וּ מִצּ֑וֹם וּ֝בְשָׂרִ֗י כָּחַ֥שׁ מִשָּֽׁמֶן׃ ‬"
  },
  {
    "bookId": 19,
    "chapterId": 109,
    "verseId": 25,
    "text": "וַאֲנִ֤י ׀ הָיִ֣יתִי חֶרְפָּ֣ה לָהֶ֑ם יִ֝רְא֗וּנִי יְנִיע֥וּן רֹאשָֽׁם׃ ‬"
  },
  {
    "bookId": 19,
    "chapterId": 109,
    "verseId": 26,
    "text": "עָ֭זְרֵנִי יְהוָ֣ה אֱלֹהָ֑י ה֭וֹשִׁיעֵ֣נִי כְחַסְדֶּֽךָ׃ ‬"
  },
  {
    "bookId": 19,
    "chapterId": 109,
    "verseId": 27,
    "text": "וְֽ֭יֵדְעוּ כִּי־יָ֣דְךָ זֹּ֑את אַתָּ֖ה יְהוָ֣ה עֲשִׂיתָֽהּ׃ ‬"
  },
  {
    "bookId": 19,
    "chapterId": 109,
    "verseId": 28,
    "text": "יְקַֽלְלוּ־הֵמָּה֮ וְאַתָּ֢ה תְבָ֫רֵ֥ךְ קָ֤מוּ ׀ וַיֵּבֹ֗שׁוּ וְֽעַבְדְּךָ֥ יִשְׂמָֽח׃ ‬"
  },
  {
    "bookId": 19,
    "chapterId": 109,
    "verseId": 29,
    "text": "יִלְבְּשׁ֣וּ שׂוֹטְנַ֣י כְּלִמָּ֑ה וְיַעֲט֖וּ כַמְעִ֣יל בָּשְׁתָּֽם׃ ‬"
  },
  {
    "bookId": 19,
    "chapterId": 109,
    "verseId": 30,
    "text": "א֘וֹדֶ֤ה יְהוָ֣ה מְאֹ֣ד בְּפִ֑י וּבְת֖וֹךְ רַבִּ֣ים אֲהַֽלְלֶֽנּוּ׃ ‬"
  },
  {
    "bookId": 19,
    "chapterId": 109,
    "verseId": 31,
    "text": "כִּֽי־יַ֭עֲמֹד לִימִ֣ין אֶבְי֑וֹן לְ֝הוֹשִׁ֗יעַ מִשֹּׁפְטֵ֥י נַפְשֽׁוֹ׃ ‬"
  }
]