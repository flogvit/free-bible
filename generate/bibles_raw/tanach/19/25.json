[
  {
    "bookId": 19,
    "chapterId": 25,
    "verseId": 1,
    "text": "לְדָוִ֡ד אֵלֶ֥יךָ יְ֝הוָ֗ה נַפְשִׁ֥י אֶשָּֽׂא׃ ‬"
  },
  {
    "bookId": 19,
    "chapterId": 25,
    "verseId": 2,
    "text": "אֱ‍ֽלֹהַ֗י בְּךָ֣ בָ֭טַחְתִּי אַל־אֵב֑וֹשָׁה אַל־יַֽעַלְצ֖וּ אֹיְבַ֣י לִֽי׃ ‬"
  },
  {
    "bookId": 19,
    "chapterId": 25,
    "verseId": 3,
    "text": "גַּ֣ם כָּל־קֹ֭וֶיךָ לֹ֣א יֵבֹ֑שׁוּ יֵ֝בֹ֗שׁוּ הַבּוֹגְדִ֥ים רֵיקָֽם׃ ‬"
  },
  {
    "bookId": 19,
    "chapterId": 25,
    "verseId": 4,
    "text": "דְּרָכֶ֣יךָ יְ֭הוָה הוֹדִיעֵ֑נִי אֹ֖רְחוֹתֶ֣יךָ לַמְּדֵֽנִי׃ ‬"
  },
  {
    "bookId": 19,
    "chapterId": 25,
    "verseId": 5,
    "text": "הַדְרִ֘יכֵ֤נִי בַאֲמִתֶּ֨ךָ ׀ וְֽלַמְּדֵ֗נִי כִּֽי־אַ֭תָּה אֱלֹהֵ֣י יִשְׁעִ֑י אוֹתְךָ֥ קִ֝וִּ֗יתִי כָּל־הַיּֽוֹם׃ ‬"
  },
  {
    "bookId": 19,
    "chapterId": 25,
    "verseId": 6,
    "text": "זְכֹר־רַחֲמֶ֣יךָ יְ֭הוָה וַחֲסָדֶ֑יךָ כִּ֖י מֵעוֹלָ֣ם הֵֽמָּה׃ ‬"
  },
  {
    "bookId": 19,
    "chapterId": 25,
    "verseId": 7,
    "text": "חַטֹּ֤אות נְעוּרַ֨י ׀ וּפְשָׁעַ֗י אַל־תִּ֫זְכֹּ֥ר כְּחַסְדְּךָ֥ זְכָר־לִי־אַ֑תָּה לְמַ֖עַן טוּבְךָ֣ יְהוָֽה׃ ‬"
  },
  {
    "bookId": 19,
    "chapterId": 25,
    "verseId": 8,
    "text": "טוֹב־וְיָשָׁ֥ר יְהוָ֑ה עַל־כֵּ֤ן יוֹרֶ֖ה חַטָּאִ֣ים בַּדָּֽרֶךְ׃ ‬"
  },
  {
    "bookId": 19,
    "chapterId": 25,
    "verseId": 9,
    "text": "יַדְרֵ֣ךְ עֲ֭נָוִים בַּמִּשְׁפָּ֑ט וִֽילַמֵּ֖ד עֲנָוִ֣ים דַּרְכּֽוֹ׃ ‬"
  },
  {
    "bookId": 19,
    "chapterId": 25,
    "verseId": 10,
    "text": "כָּל־אָרְח֣וֹת יְ֭הוָה חֶ֣סֶד וֶאֱמֶ֑ת לְנֹצְרֵ֥י בְ֝רִית֗וֹ וְעֵדֹתָֽיו׃ ‬"
  },
  {
    "bookId": 19,
    "chapterId": 25,
    "verseId": 11,
    "text": "לְמַֽעַן־שִׁמְךָ֥ יְהוָ֑ה וְֽסָלַחְתָּ֥ לַ֝עֲוֺנִ֗י כִּ֣י רַב־הֽוּא׃ ‬"
  },
  {
    "bookId": 19,
    "chapterId": 25,
    "verseId": 12,
    "text": "מִי־זֶ֣ה הָ֭אִישׁ יְרֵ֣א יְהוָ֑ה י֝וֹרֶ֗נּוּ בְּדֶ֣רֶךְ יִבְחָֽר׃ ‬"
  },
  {
    "bookId": 19,
    "chapterId": 25,
    "verseId": 13,
    "text": "נַ֭פְשׁוֹ בְּט֣וֹב תָּלִ֑ין וְ֝זַרְע֗וֹ יִ֣ירַשׁ אָֽרֶץ׃ ‬"
  },
  {
    "bookId": 19,
    "chapterId": 25,
    "verseId": 14,
    "text": "ס֣וֹד יְ֭הוָה לִירֵאָ֑יו וּ֝בְרִית֗וֹ לְהוֹדִיעָֽם׃ ‬"
  },
  {
    "bookId": 19,
    "chapterId": 25,
    "verseId": 15,
    "text": "עֵינַ֣י תָּ֭מִיד אֶל־יְהוָ֑ה כִּ֤י הֽוּא־יוֹצִ֖יא מֵרֶ֣שֶׁת רַגְלָֽי׃ ‬"
  },
  {
    "bookId": 19,
    "chapterId": 25,
    "verseId": 16,
    "text": "פְּנֵה־אֵלַ֥י וְחָנֵּ֑נִי כִּֽי־יָחִ֖יד וְעָנִ֣י אָֽנִי׃ ‬"
  },
  {
    "bookId": 19,
    "chapterId": 25,
    "verseId": 17,
    "text": "צָר֣וֹת לְבָבִ֣י הִרְחִ֑יבוּ מִ֝מְּצֽוּקוֹתַ֗י הוֹצִיאֵֽנִי׃ ‬"
  },
  {
    "bookId": 19,
    "chapterId": 25,
    "verseId": 18,
    "text": "רְאֵ֣ה עָ֭נְיִי וַעֲמָלִ֑י וְ֝שָׂ֗א לְכָל־חַטֹּאותָֽי׃ ‬"
  },
  {
    "bookId": 19,
    "chapterId": 25,
    "verseId": 19,
    "text": "רְאֵֽה־אוֹיְבַ֥י כִּי־רָ֑בּוּ וְשִׂנְאַ֖ת חָמָ֣ס שְׂנֵאֽוּנִי׃ ‬"
  },
  {
    "bookId": 19,
    "chapterId": 25,
    "verseId": 20,
    "text": "שָׁמְרָ֣ה נַ֭פְשִׁי וְהַצִּילֵ֑נִי אַל־אֵ֝ב֗וֹשׁ כִּֽי־חָסִ֥יתִי בָֽךְ׃ ‬"
  },
  {
    "bookId": 19,
    "chapterId": 25,
    "verseId": 21,
    "text": "תֹּם־וָיֹ֥שֶׁר יִצְּר֑וּנִי כִּ֝֗י קִוִּיתִֽיךָ׃ ‬"
  },
  {
    "bookId": 19,
    "chapterId": 25,
    "verseId": 22,
    "text": "פְּדֵ֣ה אֱ֭לֹהִים אֶת־יִשְׂרָאֵ֑ל מִ֝כֹּ֗ל צָֽרוֹתָיו׃ ‬"
  }
]