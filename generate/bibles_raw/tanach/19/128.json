[
  {
    "bookId": 19,
    "chapterId": 128,
    "verseId": 1,
    "text": "שִׁ֗יר הַֽמַּ֫עֲל֥וֹת אַ֭שְׁרֵי כָּל־יְרֵ֣א יְהוָ֑ה הַ֝הֹלֵ֗ךְ בִּדְרָכָֽיו׃ ‬"
  },
  {
    "bookId": 19,
    "chapterId": 128,
    "verseId": 2,
    "text": "יְגִ֣יעַ כַּ֭פֶּיךָ כִּ֣י תֹאכֵ֑ל אַ֝שְׁרֶ֗יךָ וְט֣וֹב לָֽךְ׃ ‬"
  },
  {
    "bookId": 19,
    "chapterId": 128,
    "verseId": 3,
    "text": "אֶשְׁתְּךָ֤ ׀ כְּגֶ֥פֶן פֹּרִיָּה֮ בְּיַרְכְּתֵ֢י בֵ֫יתֶ֥ךָ בָּ֭נֶיךָ כִּשְׁתִלֵ֣י זֵיתִ֑ים סָ֝בִ֗יב לְשֻׁלְחָנֶֽךָ׃ ‬"
  },
  {
    "bookId": 19,
    "chapterId": 128,
    "verseId": 4,
    "text": "הִנֵּ֣ה כִי־כֵ֭ן יְבֹ֥רַךְ גָּ֗בֶר יְרֵ֣א יְהוָֽה׃ ‬"
  },
  {
    "bookId": 19,
    "chapterId": 128,
    "verseId": 5,
    "text": "יְבָרֶכְךָ֥ יְהוָ֗ה מִצִ֫יּ֥וֹן וּ֭רְאֵה בְּט֣וּב יְרוּשָׁלָ֑͏ִם כֹּ֝֗ל יְמֵ֣י חַיֶּֽיךָ׃ ‬"
  },
  {
    "bookId": 19,
    "chapterId": 128,
    "verseId": 6,
    "text": "וּרְאֵֽה־בָנִ֥ים לְבָנֶ֑יךָ שָׁ֝ל֗וֹם עַל־יִשְׂרָאֵֽל׃ ‬"
  }
]