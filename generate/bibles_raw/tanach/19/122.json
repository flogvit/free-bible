[
  {
    "bookId": 19,
    "chapterId": 122,
    "verseId": 1,
    "text": "שִׁ֥יר הַֽמַּעֲל֗וֹת לְדָ֫וִ֥ד שָׂ֭מַחְתִּי בְּאֹמְרִ֣ים לִ֑י בֵּ֖ית יְהוָ֣ה נֵלֵֽךְ׃ ‬"
  },
  {
    "bookId": 19,
    "chapterId": 122,
    "verseId": 2,
    "text": "עֹ֭מְדוֹת הָי֣וּ רַגְלֵ֑ינוּ בִּ֝שְׁעָרַ֗יִךְ יְרוּשָׁלָֽ͏ִם׃ ‬"
  },
  {
    "bookId": 19,
    "chapterId": 122,
    "verseId": 3,
    "text": "יְרוּשָׁלַ֥͏ִם הַבְּנוּיָ֑ה כְּ֝עִ֗יר שֶׁחֻבְּרָה־לָּ֥הּ יַחְדָּֽו׃ ‬"
  },
  {
    "bookId": 19,
    "chapterId": 122,
    "verseId": 4,
    "text": "שֶׁשָּׁ֨ם עָל֪וּ שְׁבָטִ֡ים שִׁבְטֵי־יָ֭הּ עֵד֣וּת לְיִשְׂרָאֵ֑ל לְ֝הֹד֗וֹת לְשֵׁ֣ם יְהוָֽה׃ ‬"
  },
  {
    "bookId": 19,
    "chapterId": 122,
    "verseId": 5,
    "text": "כִּ֤י שָׁ֨מָּה ׀ יָשְׁב֣וּ כִסְא֣וֹת לְמִשְׁפָּ֑ט כִּ֝סְא֗וֹת לְבֵ֣ית דָּוִֽיד׃ ‬"
  },
  {
    "bookId": 19,
    "chapterId": 122,
    "verseId": 6,
    "text": "שַׁ֭אֲלוּ שְׁל֣וֹם יְרוּשָׁלָ֑͏ִם יִ֝שְׁלָ֗יוּ אֹהֲבָֽיִךְ׃ ‬"
  },
  {
    "bookId": 19,
    "chapterId": 122,
    "verseId": 7,
    "text": "יְהִֽי־שָׁל֥וֹם בְּחֵילֵ֑ךְ שַׁ֝לְוָ֗ה בְּאַרְמְנוֹתָֽיִךְ׃ ‬"
  },
  {
    "bookId": 19,
    "chapterId": 122,
    "verseId": 8,
    "text": "לְ֭מַעַן אַחַ֣י וְרֵעָ֑י אֲדַבְּרָה־נָּ֖א שָׁל֣וֹם בָּֽךְ׃ ‬"
  },
  {
    "bookId": 19,
    "chapterId": 122,
    "verseId": 9,
    "text": "לְ֭מַעַן בֵּית־יְהוָ֣ה אֱלֹהֵ֑ינוּ אֲבַקְשָׁ֖ה ט֣וֹב לָֽךְ׃ ‬"
  }
]