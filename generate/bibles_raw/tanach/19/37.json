[
  {
    "bookId": 19,
    "chapterId": 37,
    "verseId": 1,
    "text": "לְדָוִ֨ד ׀ אַל־תִּתְחַ֥ר בַּמְּרֵעִ֑ים אַל־תְּ֝קַנֵּ֗א בְּעֹשֵׂ֥י עַוְלָֽה׃ ‬"
  },
  {
    "bookId": 19,
    "chapterId": 37,
    "verseId": 2,
    "text": "כִּ֣י כֶ֭חָצִיר מְהֵרָ֣ה יִמָּ֑לוּ וּכְיֶ֥רֶק דֶּ֝֗שֶׁא יִבּוֹלֽוּן׃ ‬"
  },
  {
    "bookId": 19,
    "chapterId": 37,
    "verseId": 3,
    "text": "בְּטַ֣ח בַּֽ֭יהוָה וַעֲשֵׂה־ט֑וֹב שְׁכָן־אֶ֝֗רֶץ וּרְעֵ֥ה אֱמוּנָֽה׃ ‬"
  },
  {
    "bookId": 19,
    "chapterId": 37,
    "verseId": 4,
    "text": "וְהִתְעַנַּ֥ג עַל־יְהוָ֑ה וְיִֽתֶּן־לְ֝ךָ֗ מִשְׁאֲלֹ֥ת לִבֶּֽךָ׃ ‬"
  },
  {
    "bookId": 19,
    "chapterId": 37,
    "verseId": 5,
    "text": "גּ֣וֹל עַל־יְהוָ֣ה דַּרְכֶּ֑ךָ וּבְטַ֥ח עָ֝לָ֗יו וְה֣וּא יַעֲשֶֽׂה׃ ‬"
  },
  {
    "bookId": 19,
    "chapterId": 37,
    "verseId": 6,
    "text": "וְהוֹצִ֣יא כָא֣וֹר צִדְקֶ֑ךָ וּ֝מִשְׁפָּטֶ֗ךָ כַּֽצָּהֳרָֽיִם׃ ‬"
  },
  {
    "bookId": 19,
    "chapterId": 37,
    "verseId": 7,
    "text": "דּ֤וֹם ׀ לַיהוָה֮ וְהִתְח֢וֹלֵ֫ל ל֥וֹ אַל־תִּ֭תְחַר בְּמַצְלִ֣יחַ דַּרְכּ֑וֹ בְּ֝אִ֗ישׁ עֹשֶׂ֥ה מְזִמּֽוֹת׃ ‬"
  },
  {
    "bookId": 19,
    "chapterId": 37,
    "verseId": 8,
    "text": "הֶ֣רֶף מֵ֭אַף וַעֲזֹ֣ב חֵמָ֑ה אַל־תִּ֝תְחַ֗ר אַךְ־לְהָרֵֽעַ׃ ‬"
  },
  {
    "bookId": 19,
    "chapterId": 37,
    "verseId": 9,
    "text": "כִּֽי־מְ֭רֵעִים יִכָּרֵת֑וּן וְקֹוֵ֥י יְ֝הוָ֗ה הֵ֣מָּה יִֽירְשׁוּ־אָֽרֶץ׃ ‬"
  },
  {
    "bookId": 19,
    "chapterId": 37,
    "verseId": 10,
    "text": "וְע֣וֹד מְ֭עַט וְאֵ֣ין רָשָׁ֑ע וְהִתְבּוֹנַ֖נְתָּ עַל־מְקוֹמ֣וֹ וְאֵינֶֽנּוּ׃ ‬"
  },
  {
    "bookId": 19,
    "chapterId": 37,
    "verseId": 11,
    "text": "וַעֲנָוִ֥ים יִֽירְשׁוּ־אָ֑רֶץ וְ֝הִתְעַנְּג֗וּ עַל־רֹ֥ב שָׁלֽוֹם׃ ‬"
  },
  {
    "bookId": 19,
    "chapterId": 37,
    "verseId": 12,
    "text": "זֹמֵ֣ם רָ֭שָׁע לַצַּדִּ֑יק וְחֹרֵ֖ק עָלָ֣יו שִׁנָּֽיו׃ ‬"
  },
  {
    "bookId": 19,
    "chapterId": 37,
    "verseId": 13,
    "text": "אֲדֹנָ֥י יִשְׂחַק־ל֑וֹ כִּֽי־רָ֝אָ֗ה כִּֽי־יָבֹ֥א יוֹמֽוֹ׃ ‬"
  },
  {
    "bookId": 19,
    "chapterId": 37,
    "verseId": 14,
    "text": "חֶ֤רֶב ׀ פָּֽתְח֣וּ רְשָׁעִים֮ וְדָרְכ֢וּ קַ֫שְׁתָּ֥ם לְ֭הַפִּיל עָנִ֣י וְאֶבְי֑וֹן לִ֝טְב֗וֹחַ יִשְׁרֵי־דָֽרֶךְ׃ ‬"
  },
  {
    "bookId": 19,
    "chapterId": 37,
    "verseId": 15,
    "text": "חַ֭רְבָּם תָּב֣וֹא בְלִבָּ֑ם וְ֝קַשְּׁתוֹתָ֗ם תִּשָּׁבַֽרְנָה׃ ‬"
  },
  {
    "bookId": 19,
    "chapterId": 37,
    "verseId": 16,
    "text": "טוֹב־מְ֭עַט לַצַּדִּ֑יק מֵ֝הֲמ֗וֹן רְשָׁעִ֥ים רַבִּֽים׃ ‬"
  },
  {
    "bookId": 19,
    "chapterId": 37,
    "verseId": 17,
    "text": "כִּ֤י זְרוֹע֣וֹת רְ֭שָׁעִים תִּשָּׁבַ֑רְנָה וְסוֹמֵ֖ךְ צַדִּיקִ֣ים יְהוָֽה׃ ‬"
  },
  {
    "bookId": 19,
    "chapterId": 37,
    "verseId": 18,
    "text": "יוֹדֵ֣עַ יְ֭הוָה יְמֵ֣י תְמִימִ֑ם וְ֝נַחֲלָתָ֗ם לְעוֹלָ֥ם תִּהְיֶֽה׃ ‬"
  },
  {
    "bookId": 19,
    "chapterId": 37,
    "verseId": 19,
    "text": "לֹֽא־יֵ֭בֹשׁוּ בְּעֵ֣ת רָעָ֑ה וּבִימֵ֖י רְעָב֣וֹן יִשְׂבָּֽעוּ׃ ‬"
  },
  {
    "bookId": 19,
    "chapterId": 37,
    "verseId": 20,
    "text": "כִּ֤י רְשָׁעִ֨ים ׀ יֹאבֵ֗דוּ וְאֹיְבֵ֣י יְ֭הוָה כִּיקַ֣ר כָּרִ֑ים כָּל֖וּ בֶעָשָׁ֣ן כָּֽלוּ׃ ‬"
  },
  {
    "bookId": 19,
    "chapterId": 37,
    "verseId": 21,
    "text": "לֹוֶ֣ה רָ֭שָׁע וְלֹ֣א יְשַׁלֵּ֑ם וְ֝צַדִּ֗יק חוֹנֵ֥ן וְנוֹתֵֽן׃ ‬"
  },
  {
    "bookId": 19,
    "chapterId": 37,
    "verseId": 22,
    "text": "כִּ֣י מְ֭בֹרָכָיו יִ֣ירְשׁוּ אָ֑רֶץ וּ֝מְקֻלָּלָ֗יו יִכָּרֵֽתוּ׃ ‬"
  },
  {
    "bookId": 19,
    "chapterId": 37,
    "verseId": 23,
    "text": "מֵ֭יְהוָה מִֽצְעֲדֵי־גֶ֥בֶר כּוֹנָ֗נוּ וְדַרְכּ֥וֹ יֶחְפָּֽץ׃ ‬"
  },
  {
    "bookId": 19,
    "chapterId": 37,
    "verseId": 24,
    "text": "כִּֽי־יִפֹּ֥ל לֹֽא־יוּטָ֑ל כִּֽי־יְ֝הוָ֗ה סוֹמֵ֥ךְ יָדֽוֹ׃ ‬"
  },
  {
    "bookId": 19,
    "chapterId": 37,
    "verseId": 25,
    "text": "נַ֤עַר ׀ הָיִ֗יתִי גַּם־זָ֫קַ֥נְתִּי וְֽלֹא־רָ֭אִיתִי צַדִּ֣יק נֶעֱזָ֑ב וְ֝זַרְע֗וֹ מְבַקֶּשׁ־לָֽחֶם׃ ‬"
  },
  {
    "bookId": 19,
    "chapterId": 37,
    "verseId": 26,
    "text": "כָּל־הַ֭יּוֹם חוֹנֵ֣ן וּמַלְוֶ֑ה וְ֝זַרְע֗וֹ לִבְרָכָֽה׃ ‬"
  },
  {
    "bookId": 19,
    "chapterId": 37,
    "verseId": 27,
    "text": "ס֣וּר מֵ֭רָע וַעֲשֵׂה־ט֗וֹב וּשְׁכֹ֥ן לְעוֹלָֽם׃ ‬"
  },
  {
    "bookId": 19,
    "chapterId": 37,
    "verseId": 28,
    "text": "כִּ֤י יְהוָ֨ה ׀ אֹ֘הֵ֤ב מִשְׁפָּ֗ט וְלֹא־יַעֲזֹ֣ב אֶת־חֲ֭סִידָיו לְעוֹלָ֣ם נִשְׁמָ֑רוּ וְזֶ֖רַע רְשָׁעִ֣ים נִכְרָֽת׃ ‬"
  },
  {
    "bookId": 19,
    "chapterId": 37,
    "verseId": 29,
    "text": "צַדִּיקִ֥ים יִֽירְשׁוּ־אָ֑רֶץ וְיִשְׁכְּנ֖וּ לָעַ֣ד עָלֶֽיהָ׃ ‬"
  },
  {
    "bookId": 19,
    "chapterId": 37,
    "verseId": 30,
    "text": "פִּֽי־צַ֭דִּיק יֶהְגֶּ֣ה חָכְמָ֑ה וּ֝לְשׁוֹנ֗וֹ תְּדַבֵּ֥ר מִשְׁפָּֽט׃ ‬"
  },
  {
    "bookId": 19,
    "chapterId": 37,
    "verseId": 31,
    "text": "תּוֹרַ֣ת אֱלֹהָ֣יו בְּלִבּ֑וֹ לֹ֖א תִמְעַ֣ד אֲשֻׁרָיו׃ ‬"
  },
  {
    "bookId": 19,
    "chapterId": 37,
    "verseId": 32,
    "text": "צוֹפֶ֣ה רָ֭שָׁע לַצַּדִּ֑יק וּ֝מְבַקֵּ֗שׁ לַהֲמִיתוֹ׃ ‬"
  },
  {
    "bookId": 19,
    "chapterId": 37,
    "verseId": 33,
    "text": "יְ֭הוָה לֹא־יַעַזְבֶ֣נּוּ בְיָד֑וֹ וְלֹ֥א יַ֝רְשִׁיעֶ֗נּוּ בְּהִשָּׁפְטֽוֹ׃ ‬"
  },
  {
    "bookId": 19,
    "chapterId": 37,
    "verseId": 34,
    "text": "קַוֵּ֤ה אֶל־יְהוָ֨ה ׀ וּשְׁמֹ֬ר דַּרְכּ֗וֹ וִֽ֭ירוֹמִמְךָ לָרֶ֣שֶׁת אָ֑רֶץ בְּהִכָּרֵ֖ת רְשָׁעִ֣ים תִּרְאֶֽה׃ ‬"
  },
  {
    "bookId": 19,
    "chapterId": 37,
    "verseId": 35,
    "text": "רָ֭אִיתִי רָשָׁ֣ע עָרִ֑יץ וּ֝מִתְעָרֶ֗ה כְּאֶזְרָ֥ח רַעֲנָֽן׃ ‬"
  },
  {
    "bookId": 19,
    "chapterId": 37,
    "verseId": 36,
    "text": "וַ֭יּֽ͏ַעֲבֹר וְהִנֵּ֣ה אֵינֶ֑נּוּ וָֽ֝אֲבַקְשֵׁ֗הוּ וְלֹ֣א נִמְצָֽא׃ ‬"
  },
  {
    "bookId": 19,
    "chapterId": 37,
    "verseId": 37,
    "text": "שְׁמָר־תָּ֭ם וּרְאֵ֣ה יָשָׁ֑ר כִּֽי־אַחֲרִ֖ית לְאִ֣ישׁ שָׁלֽוֹם׃ ‬"
  },
  {
    "bookId": 19,
    "chapterId": 37,
    "verseId": 38,
    "text": "וּֽ֭פֹשְׁעִים נִשְׁמְד֣וּ יַחְדָּ֑ו אַחֲרִ֖ית רְשָׁעִ֣ים נִכְרָֽתָה׃ ‬"
  },
  {
    "bookId": 19,
    "chapterId": 37,
    "verseId": 39,
    "text": "וּתְשׁוּעַ֣ת צַ֭דִּיקִים מֵיְהוָ֑ה מָֽ֝עוּזָּ֗ם בְּעֵ֣ת צָרָֽה׃ ‬"
  },
  {
    "bookId": 19,
    "chapterId": 37,
    "verseId": 40,
    "text": "וַֽיַּעְזְרֵ֥ם יְהוָ֗ה וַֽיְפַ֫לְּטֵ֥ם יְפַלְּטֵ֣ם מֵ֭רְשָׁעִים וְיוֹשִׁיעֵ֑ם כִּי־חָ֥סוּ בֽוֹ׃ ‬"
  }
]