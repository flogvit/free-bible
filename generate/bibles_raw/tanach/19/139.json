[
  {
    "bookId": 19,
    "chapterId": 139,
    "verseId": 1,
    "text": "לַ֭מְנַצֵּחַ לְדָוִ֣ד מִזְמ֑וֹר יְהוָ֥ה חֲ֝קַרְתַּ֗נִי וַתֵּדָֽע׃ ‬"
  },
  {
    "bookId": 19,
    "chapterId": 139,
    "verseId": 2,
    "text": "אַתָּ֣ה יָ֭דַעְתָּ שִׁבְתִּ֣י וְקוּמִ֑י בַּ֥נְתָּה לְ֝רֵעִ֗י מֵרָחֽוֹק׃ ‬"
  },
  {
    "bookId": 19,
    "chapterId": 139,
    "verseId": 3,
    "text": "אָרְחִ֣י וְרִבְעִ֣י זֵרִ֑יתָ וְֽכָל־דְּרָכַ֥י הִסְכַּֽנְתָּה׃ ‬"
  },
  {
    "bookId": 19,
    "chapterId": 139,
    "verseId": 4,
    "text": "כִּ֤י אֵ֣ין מִ֭לָּה בִּלְשׁוֹנִ֑י הֵ֥ן יְ֝הוָ֗ה יָדַ֥עְתָּ כֻלָּֽהּ׃ ‬"
  },
  {
    "bookId": 19,
    "chapterId": 139,
    "verseId": 5,
    "text": "אָח֣וֹר וָקֶ֣דֶם צַרְתָּ֑נִי וַתָּ֖שֶׁת עָלַ֣י כַּפֶּֽכָה׃ ‬"
  },
  {
    "bookId": 19,
    "chapterId": 139,
    "verseId": 6,
    "text": "*פלאיה **פְּלִ֣יאָֽה דַ֣עַת מִמֶּ֑נִּי נִ֝שְׂגְּבָ֗ה לֹא־א֥וּכַֽל לָֽהּ׃ ‬"
  },
  {
    "bookId": 19,
    "chapterId": 139,
    "verseId": 7,
    "text": "אָ֭נָ֥ה אֵלֵ֣ךְ מֵרוּחֶ֑ךָ וְ֝אָ֗נָה מִפָּנֶ֥יךָ אֶבְרָֽח׃ ‬"
  },
  {
    "bookId": 19,
    "chapterId": 139,
    "verseId": 8,
    "text": "אִם־אֶסַּ֣ק שָׁ֭מַיִם שָׁ֣ם אָ֑תָּה וְאַצִּ֖יעָה שְּׁא֣וֹל הִנֶּֽךָּ׃ ‬"
  },
  {
    "bookId": 19,
    "chapterId": 139,
    "verseId": 9,
    "text": "אֶשָּׂ֥א כַנְפֵי־שָׁ֑חַר אֶ֝שְׁכְּנָ֗ה בְּאַחֲרִ֥ית יָֽם׃ ‬"
  },
  {
    "bookId": 19,
    "chapterId": 139,
    "verseId": 10,
    "text": "גַּם־שָׁ֭ם יָדְךָ֣ תַנְחֵ֑נִי וְֽתֹאחֲזֵ֥נִי יְמִינֶֽךָ׃ ‬"
  },
  {
    "bookId": 19,
    "chapterId": 139,
    "verseId": 11,
    "text": "וָ֭אֹמַר אַךְ־חֹ֣שֶׁךְ יְשׁוּפֵ֑נִי וְ֝לַ֗יְלָה א֣וֹר בַּעֲדֵֽנִי׃ ‬"
  },
  {
    "bookId": 19,
    "chapterId": 139,
    "verseId": 12,
    "text": "גַּם־חֹשֶׁךְ֮ לֹֽא־יַחְשִׁ֢יךְ מִ֫מֶּ֥ךָ וְ֭לַיְלָה כַּיּ֣וֹם יָאִ֑יר כַּ֝חֲשֵׁיכָ֗ה כָּאוֹרָֽה׃ ‬"
  },
  {
    "bookId": 19,
    "chapterId": 139,
    "verseId": 13,
    "text": "כִּֽי־אַ֭תָּה קָנִ֣יתָ כִלְיֹתָ֑י תְּ֝סֻכֵּ֗נִי בְּבֶ֣טֶן אִמִּֽי׃ ‬"
  },
  {
    "bookId": 19,
    "chapterId": 139,
    "verseId": 14,
    "text": "אֽוֹדְךָ֗ עַ֤ל כִּ֥י נוֹרָא֗וֹת נִ֫פְלֵ֥יתִי נִפְלָאִ֥ים מַעֲשֶׂ֑יךָ וְ֝נַפְשִׁ֗י יֹדַ֥עַת מְאֹֽד׃ ‬"
  },
  {
    "bookId": 19,
    "chapterId": 139,
    "verseId": 15,
    "text": "לֹא־נִכְחַ֥ד עָצְמִ֗י מִ֫מֶּ֥ךָּ אֲשֶׁר־עֻשֵּׂ֥יתִי בַסֵּ֑תֶר רֻ֝קַּ֗מְתִּי בְּֽתַחְתִּיּ֥וֹת אָֽרֶץ׃ ‬"
  },
  {
    "bookId": 19,
    "chapterId": 139,
    "verseId": 16,
    "text": "גָּלְמִ֤י ׀ רָ֘א֤וּ עֵינֶ֗יךָ וְעַֽל־סִפְרְךָ֮ כֻּלָּ֢ם יִכָּ֫תֵ֥בוּ יָמִ֥ים יֻצָּ֑רוּ *ולא **וְל֖וֹ אֶחָ֣ד בָּהֶֽם׃ ‬"
  },
  {
    "bookId": 19,
    "chapterId": 139,
    "verseId": 17,
    "text": "וְלִ֗י מַה־יָּקְר֣וּ רֵעֶ֣יךָ אֵ֑ל מֶ֥ה עָ֝צְמוּ רָאשֵׁיהֶֽם׃ ‬"
  },
  {
    "bookId": 19,
    "chapterId": 139,
    "verseId": 18,
    "text": "אֶ֭סְפְּרֵם מֵח֣וֹל יִרְבּ֑וּן הֱ֝קִיצֹ֗תִי וְעוֹדִ֥י עִמָּֽךְ׃ ‬"
  },
  {
    "bookId": 19,
    "chapterId": 139,
    "verseId": 19,
    "text": "אִם־תִּקְטֹ֖ל אֱל֥וֹהַּ ׀ רָשָׁ֑ע וְאַנְשֵׁ֥י דָ֝מִ֗ים ס֣וּרוּ מֶֽנִּי׃ ‬"
  },
  {
    "bookId": 19,
    "chapterId": 139,
    "verseId": 20,
    "text": "אֲשֶׁ֣ר יֹ֭אמְרֻךָ לִמְזִמָּ֑ה נָשֻׂ֖א לַשָּׁ֣וְא עָרֶֽיךָ׃ ‬"
  },
  {
    "bookId": 19,
    "chapterId": 139,
    "verseId": 21,
    "text": "הֲלֽוֹא־מְשַׂנְאֶ֖יךָ יְהוָ֥ה ׀ אֶשְׂנָ֑א וּ֝בִתְקוֹמְמֶ֗יךָ אֶתְקוֹטָֽט׃ ‬"
  },
  {
    "bookId": 19,
    "chapterId": 139,
    "verseId": 22,
    "text": "תַּכְלִ֣ית שִׂנְאָ֣ה שְׂנֵאתִ֑ים לְ֝אוֹיְבִ֗ים הָ֣יוּ לִֽי׃ ‬"
  },
  {
    "bookId": 19,
    "chapterId": 139,
    "verseId": 23,
    "text": "חָקְרֵ֣נִי אֵ֭ל וְדַ֣ע לְבָבִ֑י בְּ֝חָנֵ֗נִי וְדַ֣ע שַׂרְעַפָּֽי׃ ‬"
  },
  {
    "bookId": 19,
    "chapterId": 139,
    "verseId": 24,
    "text": "וּרְאֵ֗ה אִם־דֶּֽרֶךְ־עֹ֥צֶב בִּ֑י וּ֝נְחֵ֗נִי בְּדֶ֣רֶךְ עוֹלָֽם׃ ‬"
  }
]