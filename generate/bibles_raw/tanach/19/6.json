[
  {
    "bookId": 19,
    "chapterId": 6,
    "verseId": 1,
    "text": "לַמְנַצֵּ֣חַ בִּ֭נְגִינוֹת עַֽל־הַשְּׁמִינִ֗ית מִזְמ֥וֹר לְדָוִֽד׃ ‬"
  },
  {
    "bookId": 19,
    "chapterId": 6,
    "verseId": 2,
    "text": "יְֽהוָ֗ה אַל־בְּאַפְּךָ֥ תוֹכִיחֵ֑נִי וְֽאַל־בַּחֲמָתְךָ֥ תְיַסְּרֵֽנִי׃ ‬"
  },
  {
    "bookId": 19,
    "chapterId": 6,
    "verseId": 3,
    "text": "חָנֵּ֥נִי יְהוָה֮ כִּ֤י אֻמְלַ֫ל אָ֥נִי רְפָאֵ֥נִי יְהוָ֑ה כִּ֖י נִבְהֲל֣וּ עֲצָמֽ͏ָי׃ ‬"
  },
  {
    "bookId": 19,
    "chapterId": 6,
    "verseId": 4,
    "text": "וְ֭נַפְשִׁי נִבְהֲלָ֣ה מְאֹ֑ד *ואת **וְאַתָּ֥ה יְ֝הוָ֗ה עַד־מָתָֽי׃ ‬"
  },
  {
    "bookId": 19,
    "chapterId": 6,
    "verseId": 5,
    "text": "שׁוּבָ֣ה יְ֭הוָה חַלְּצָ֣ה נַפְשִׁ֑י ה֝וֹשִׁיעֵ֗נִי לְמַ֣עַן חַסְדֶּֽךָ׃ ‬"
  },
  {
    "bookId": 19,
    "chapterId": 6,
    "verseId": 6,
    "text": "כִּ֤י אֵ֣ין בַּמָּ֣וֶת זִכְרֶ֑ךָ בִּ֝שְׁא֗וֹל מִ֣י יֽוֹדֶה־לָּֽךְ׃ ‬"
  },
  {
    "bookId": 19,
    "chapterId": 6,
    "verseId": 7,
    "text": "יָגַ֤עְתִּי ׀ בְּֽאַנְחָתִ֗י אַשְׂחֶ֣ה בְכָל־לַ֭יְלָה מִטָּתִ֑י בְּ֝דִמְעָתִ֗י עַרְשִׂ֥י אַמְסֶֽה׃ ‬"
  },
  {
    "bookId": 19,
    "chapterId": 6,
    "verseId": 8,
    "text": "עָֽשְׁשָׁ֣ה מִכַּ֣עַס עֵינִ֑י עָֽ֝תְקָ֗ה בְּכָל־צוֹרְרָֽי׃ ‬"
  },
  {
    "bookId": 19,
    "chapterId": 6,
    "verseId": 9,
    "text": "ס֣וּרוּ מִ֭מֶּנִּי כָּל־פֹּ֣עֲלֵי אָ֑וֶן כִּֽי־שָׁמַ֥ע יְ֝הוָ֗ה ק֣וֹל בִּכְיִֽי׃ ‬"
  },
  {
    "bookId": 19,
    "chapterId": 6,
    "verseId": 10,
    "text": "שָׁמַ֣ע יְ֭הוָה תְּחִנָּתִ֑י יְ֝הוָ֗ה תְּֽפִלָּתִ֥י יִקָּֽח׃ ‬"
  },
  {
    "bookId": 19,
    "chapterId": 6,
    "verseId": 11,
    "text": "יֵבֹ֤שׁוּ ׀ וְיִבָּהֲל֣וּ מְ֭אֹד כָּל־אֹיְבָ֑י יָ֝שֻׁ֗בוּ יֵבֹ֥שׁוּ רָֽגַע׃ ‬"
  }
]