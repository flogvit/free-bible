[
  {
    "bookId": 19,
    "chapterId": 58,
    "verseId": 1,
    "text": "לַמְנַצֵּ֥חַ אַל־תַּשְׁחֵ֗ת לְדָוִ֥ד מִכְתָּֽם׃ ‬"
  },
  {
    "bookId": 19,
    "chapterId": 58,
    "verseId": 2,
    "text": "הַֽאֻמְנָ֗ם אֵ֣לֶם צֶ֭דֶק תְּדַבֵּר֑וּן מֵישָׁרִ֥ים תִּ֝שְׁפְּט֗וּ בְּנֵ֣י אָדָֽם׃ ‬"
  },
  {
    "bookId": 19,
    "chapterId": 58,
    "verseId": 3,
    "text": "אַף־בְּלֵב֮ עוֹלֹ֢ת תִּפְעָ֫ל֥וּן בָּאָ֡רֶץ חֲמַ֥ס יְ֝דֵיכֶ֗ם תְּפַלֵּֽסֽוּן׃ ‬"
  },
  {
    "bookId": 19,
    "chapterId": 58,
    "verseId": 4,
    "text": "זֹ֣רוּ רְשָׁעִ֣ים מֵרָ֑חֶם תָּע֥וּ מִ֝בֶּ֗טֶן דֹּבְרֵ֥י כָזָֽב׃ ‬"
  },
  {
    "bookId": 19,
    "chapterId": 58,
    "verseId": 5,
    "text": "חֲמַת־לָ֗מוֹ כִּדְמ֥וּת חֲמַת־נָחָ֑שׁ כְּמוֹ־פֶ֥תֶן חֵ֝רֵ֗שׁ יַאְטֵ֥ם אָזְנֽוֹ׃ ‬"
  },
  {
    "bookId": 19,
    "chapterId": 58,
    "verseId": 6,
    "text": "אֲשֶׁ֣ר לֹא־יִ֭שְׁמַע לְק֣וֹל מְלַחֲשִׁ֑ים חוֹבֵ֖ר חֲבָרִ֣ים מְחֻכָּֽם׃ ‬"
  },
  {
    "bookId": 19,
    "chapterId": 58,
    "verseId": 7,
    "text": "אֱ‍ֽלֹהִ֗ים הֲרָס־שִׁנֵּ֥ימוֹ בְּפִ֑ימוֹ מַלְתְּע֥וֹת כְּ֝פִירִ֗ים נְתֹ֣ץ ׀ יְהוָֽה׃ ‬"
  },
  {
    "bookId": 19,
    "chapterId": 58,
    "verseId": 8,
    "text": "יִמָּאֲס֣וּ כְמוֹ־מַ֭יִם יִתְהַלְּכוּ־לָ֑מוֹ יִדְרֹ֥ךְ *חצו **חִ֝צָּ֗יו כְּמ֣וֹ יִתְמֹלָֽלוּ׃ ‬"
  },
  {
    "bookId": 19,
    "chapterId": 58,
    "verseId": 9,
    "text": "כְּמ֣וֹ שַׁ֭בְּלוּל תֶּ֣מֶס יַהֲלֹ֑ךְ נֵ֥פֶל אֵ֝֗שֶׁת בַּל־חָ֥זוּ שָֽׁמֶשׁ׃ ‬"
  },
  {
    "bookId": 19,
    "chapterId": 58,
    "verseId": 10,
    "text": "בְּטֶ֤רֶם יָבִ֣ינוּ סִּֽירֹתֵיכֶ֣ם אָטָ֑ד כְּמוֹ־חַ֥י כְּמוֹ־חָ֝ר֗וֹן יִשְׂעָרֶֽנּוּ׃ ‬"
  },
  {
    "bookId": 19,
    "chapterId": 58,
    "verseId": 11,
    "text": "יִשְׂמַ֣ח צַ֭דִּיק כִּי־חָזָ֣ה נָקָ֑ם פְּעָמָ֥יו יִ֝רְחַ֗ץ בְּדַ֣ם הָרָשָֽׁע׃ ‬"
  },
  {
    "bookId": 19,
    "chapterId": 58,
    "verseId": 12,
    "text": "וְיֹאמַ֣ר אָ֭דָם אַךְ־פְּרִ֣י לַצַּדִּ֑יק אַ֥ךְ יֵשׁ־אֱ֝לֹהִ֗ים שֹׁפְטִ֥ים בָּאָֽרֶץ׃ ‬"
  }
]