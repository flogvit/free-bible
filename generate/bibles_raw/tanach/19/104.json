[
  {
    "bookId": 19,
    "chapterId": 104,
    "verseId": 1,
    "text": "בָּרֲכִ֥י נַפְשִׁ֗י אֶת־יְה֫וָ֥ה יְהוָ֣ה אֱ֭לֹהַי גָּדַ֣לְתָּ מְּאֹ֑ד ה֭וֹד וְהָדָ֣ר לָבָֽשְׁתָּ׃ ‬"
  },
  {
    "bookId": 19,
    "chapterId": 104,
    "verseId": 2,
    "text": "עֹֽטֶה־א֭וֹר כַּשַּׂלְמָ֑ה נוֹטֶ֥ה שָׁ֝מַ֗יִם כַּיְרִיעָֽה׃ ‬"
  },
  {
    "bookId": 19,
    "chapterId": 104,
    "verseId": 3,
    "text": "הַ֥מְקָרֶֽה בַמַּ֗יִם עֲ‍ֽלִיּ֫וֹתָ֥יו הַשָּׂם־עָבִ֥ים רְכוּב֑וֹ הַֽ֝מְהַלֵּ֗ךְ עַל־כַּנְפֵי־רֽוּחַ׃ ‬"
  },
  {
    "bookId": 19,
    "chapterId": 104,
    "verseId": 4,
    "text": "עֹשֶׂ֣ה מַלְאָכָ֣יו רוּח֑וֹת מְ֝שָׁרְתָ֗יו אֵ֣שׁ לֹהֵֽט׃ ‬"
  },
  {
    "bookId": 19,
    "chapterId": 104,
    "verseId": 5,
    "text": "יָֽסַד־אֶ֭רֶץ עַל־מְכוֹנֶ֑יהָ בַּל־תִּ֝מּ֗וֹט עוֹלָ֥ם וָעֶֽד׃ ‬"
  },
  {
    "bookId": 19,
    "chapterId": 104,
    "verseId": 6,
    "text": "תְּ֭הוֹם כַּלְּב֣וּשׁ כִּסִּית֑וֹ עַל־הָ֝רִ֗ים יַֽעַמְדוּ־מָֽיִם׃ ‬"
  },
  {
    "bookId": 19,
    "chapterId": 104,
    "verseId": 7,
    "text": "מִן־גַּעֲרָ֣תְךָ֣ יְנוּס֑וּן מִן־ק֥וֹל רַֽ֝עַמְךָ֗ יֵחָפֵזֽוּן׃ ‬"
  },
  {
    "bookId": 19,
    "chapterId": 104,
    "verseId": 8,
    "text": "יַעֲל֣וּ הָ֭רִים יֵרְד֣וּ בְקָע֑וֹת אֶל־מְ֝ק֗וֹם זֶ֤ה ׀ יָסַ֬דְתָּ לָהֶֽם׃ ‬"
  },
  {
    "bookId": 19,
    "chapterId": 104,
    "verseId": 9,
    "text": "גְּֽבוּל־שַׂ֭מְתָּ בַּל־יֽ͏ַעֲבֹר֑וּן בַּל־יְ֝שׁוּב֗וּן לְכַסּ֥וֹת הָאָֽרֶץ׃ ‬"
  },
  {
    "bookId": 19,
    "chapterId": 104,
    "verseId": 10,
    "text": "הַֽמְשַׁלֵּ֣חַ מַ֭עְיָנִים בַּנְּחָלִ֑ים בֵּ֥ין הָ֝רִ֗ים יְהַלֵּכֽוּן׃ ‬"
  },
  {
    "bookId": 19,
    "chapterId": 104,
    "verseId": 11,
    "text": "יַ֭שְׁקוּ כָּל־חַיְת֣וֹ שָׂדָ֑י יִשְׁבְּר֖וּ פְרָאִ֣ים צְמָאָֽם׃ ‬"
  },
  {
    "bookId": 19,
    "chapterId": 104,
    "verseId": 12,
    "text": "עֲ֭לֵיהֶם עוֹף־הַשָּׁמַ֣יִם יִשְׁכּ֑וֹן מִבֵּ֥ין עֳ֝פָאיִ֗ם יִתְּנוּ־קֽוֹל׃ ‬"
  },
  {
    "bookId": 19,
    "chapterId": 104,
    "verseId": 13,
    "text": "מַשְׁקֶ֣ה הָ֭רִים מֵעֲלִיּוֹתָ֑יו מִפְּרִ֥י מַ֝עֲשֶׂ֗יךָ תִּשְׂבַּ֥ע הָאָֽרֶץ׃ ‬"
  },
  {
    "bookId": 19,
    "chapterId": 104,
    "verseId": 14,
    "text": "מַצְמִ֤יחַ חָצִ֨יר ׀ לַבְּהֵמָ֗ה וְ֭עֵשֶׂב לַעֲבֹדַ֣ת הָאָדָ֑ם לְה֥וֹצִיא לֶ֝֗חֶם מִן־הָאָֽרֶץ׃ ‬"
  },
  {
    "bookId": 19,
    "chapterId": 104,
    "verseId": 15,
    "text": "וְיַ֤יִן ׀ יְשַׂמַּ֬ח לְֽבַב־אֱנ֗וֹשׁ לְהַצְהִ֣יל פָּנִ֣ים מִשָּׁ֑מֶן וְ֝לֶ֗חֶם לְֽבַב־אֱנ֥וֹשׁ יִסְעָֽד׃ ‬"
  },
  {
    "bookId": 19,
    "chapterId": 104,
    "verseId": 16,
    "text": "יִ֭שְׂבְּעוּ עֲצֵ֣י יְהוָ֑ה אַֽרְזֵ֥י לְ֝בָנ֗וֹן אֲשֶׁ֣ר נָטָֽע׃ ‬"
  },
  {
    "bookId": 19,
    "chapterId": 104,
    "verseId": 17,
    "text": "אֲשֶׁר־שָׁ֭ם צִפֳּרִ֣ים יְקַנֵּ֑נוּ חֲ֝סִידָ֗ה בְּרוֹשִׁ֥ים בֵּיתָֽהּ׃ ‬"
  },
  {
    "bookId": 19,
    "chapterId": 104,
    "verseId": 18,
    "text": "הָרִ֣ים הַ֭גְּבֹהִים לַיְּעֵלִ֑ים סְ֝לָעִ֗ים מַחְסֶ֥ה לַֽשְׁפַנִּֽים׃ ‬"
  },
  {
    "bookId": 19,
    "chapterId": 104,
    "verseId": 19,
    "text": "עָשָׂ֣ה יָ֭רֵחַ לְמוֹעֲדִ֑ים שֶׁ֝֗מֶשׁ יָדַ֥ע מְבוֹאֽוֹ׃ ‬"
  },
  {
    "bookId": 19,
    "chapterId": 104,
    "verseId": 20,
    "text": "תָּֽשֶׁת־חֹ֭שֶׁךְ וִ֣יהִי לָ֑יְלָה בּֽוֹ־תִ֝רְמֹ֗שׂ כָּל־חַיְתוֹ־יָֽעַר׃ ‬"
  },
  {
    "bookId": 19,
    "chapterId": 104,
    "verseId": 21,
    "text": "הַ֭כְּפִירִים שֹׁאֲגִ֣ים לַטָּ֑רֶף וּלְבַקֵּ֖שׁ מֵאֵ֣ל אָכְלָֽם׃ ‬"
  },
  {
    "bookId": 19,
    "chapterId": 104,
    "verseId": 22,
    "text": "תִּזְרַ֣ח הַ֭שֶּׁמֶשׁ יֵאָסֵפ֑וּן וְאֶל־מְ֝עוֹנֹתָ֗ם יִרְבָּצֽוּן׃ ‬"
  },
  {
    "bookId": 19,
    "chapterId": 104,
    "verseId": 23,
    "text": "יֵצֵ֣א אָדָ֣ם לְפָעֳל֑וֹ וְֽלַעֲבֹ֖דָת֣וֹ עֲדֵי־עָֽרֶב׃ ‬"
  },
  {
    "bookId": 19,
    "chapterId": 104,
    "verseId": 24,
    "text": "מָֽה־רַבּ֬וּ מַעֲשֶׂ֨יךָ ׀ יְֽהוָ֗ה כֻּ֭לָּם בְּחָכְמָ֣ה עָשִׂ֑יתָ מָלְאָ֥ה הָ֝אָ֗רֶץ קִנְיָנֶֽךָ׃ ‬"
  },
  {
    "bookId": 19,
    "chapterId": 104,
    "verseId": 25,
    "text": "זֶ֤ה ׀ הַיָּ֥ם גָּדוֹל֮ וּרְחַ֢ב יָ֫דָ֥יִם שָֽׁם־רֶ֭מֶשׂ וְאֵ֣ין מִסְפָּ֑ר חַיּ֥וֹת קְ֝טַנּ֗וֹת עִם־גְּדֹלֽוֹת׃ ‬"
  },
  {
    "bookId": 19,
    "chapterId": 104,
    "verseId": 26,
    "text": "שָׁ֭ם אֳנִיּ֣וֹת יְהַלֵּכ֑וּן לִ֝וְיָתָ֗ן זֶֽה־יָצַ֥רְתָּ לְשַֽׂחֶק־בּֽוֹ׃ ‬"
  },
  {
    "bookId": 19,
    "chapterId": 104,
    "verseId": 27,
    "text": "כֻּ֭לָּם אֵלֶ֣יךָ יְשַׂבֵּר֑וּן לָתֵ֖ת אָכְלָ֣ם בְּעִתּֽוֹ׃ ‬"
  },
  {
    "bookId": 19,
    "chapterId": 104,
    "verseId": 28,
    "text": "תִּתֵּ֣ן לָ֭הֶם יִלְקֹט֑וּן תִּפְתַּ֥ח יָֽ֝דְךָ֗ יִשְׂבְּע֥וּן טֽוֹב׃ ‬"
  },
  {
    "bookId": 19,
    "chapterId": 104,
    "verseId": 29,
    "text": "תַּסְתִּ֥יר פָּנֶיךָ֮ יִֽבָּהֵ֫ל֥וּן תֹּסֵ֣ף ר֭וּחָם יִגְוָע֑וּן וְֽאֶל־עֲפָרָ֥ם יְשׁוּבֽוּן׃ ‬"
  },
  {
    "bookId": 19,
    "chapterId": 104,
    "verseId": 30,
    "text": "תְּשַׁלַּ֣ח ר֭וּחֲךָ יִבָּרֵא֑וּן וּ֝תְחַדֵּ֗שׁ פְּנֵ֣י אֲדָמָֽה׃ ‬"
  },
  {
    "bookId": 19,
    "chapterId": 104,
    "verseId": 31,
    "text": "יְהִ֤י כְב֣וֹד יְהוָ֣ה לְעוֹלָ֑ם יִשְׂמַ֖ח יְהוָ֣ה בְּמַעֲשָֽׂיו׃ ‬"
  },
  {
    "bookId": 19,
    "chapterId": 104,
    "verseId": 32,
    "text": "הַמַּבִּ֣יט לָ֭אָרֶץ וַתִּרְעָ֑ד יִגַּ֖ע בֶּהָרִ֣ים וְֽיֶעֱשָֽׁנוּ׃ ‬"
  },
  {
    "bookId": 19,
    "chapterId": 104,
    "verseId": 33,
    "text": "אָשִׁ֣ירָה לַיהוָ֣ה בְּחַיָּ֑י אֲזַמְּרָ֖ה לֵאלֹהַ֣י בְּעוֹדִֽי׃ ‬"
  },
  {
    "bookId": 19,
    "chapterId": 104,
    "verseId": 34,
    "text": "יֶעֱרַ֣ב עָלָ֣יו שִׂיחִ֑י אָ֝נֹכִ֗י אֶשְׂמַ֥ח בַּיהוָֽה׃ ‬"
  },
  {
    "bookId": 19,
    "chapterId": 104,
    "verseId": 35,
    "text": "יִתַּ֤מּוּ חַטָּאִ֨ים ׀ מִן־הָאָ֡רֶץ וּרְשָׁעִ֤ים ׀ ע֤וֹד אֵינָ֗ם בָּרֲכִ֣י נַ֭פְשִׁי אֶת־יְהוָ֗ה הַֽלְלוּ־יָֽהּ׃ ‬"
  }
]