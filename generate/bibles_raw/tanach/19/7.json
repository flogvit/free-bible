[
  {
    "bookId": 19,
    "chapterId": 7,
    "verseId": 1,
    "text": "שִׁגָּי֗וֹן לְדָ֫וִ֥ד אֲשֶׁר־שָׁ֥ר לַיהוָ֑ה עַל־דִּבְרֵי־כ֝֗וּשׁ בֶּן־יְמִינִֽי׃ ‬"
  },
  {
    "bookId": 19,
    "chapterId": 7,
    "verseId": 2,
    "text": "יְהוָ֣ה אֱ֭לֹהַי בְּךָ֣ חָסִ֑יתִי הוֹשִׁיעֵ֥נִי מִכָּל־רֹ֝דְפַ֗י וְהַצִּילֵֽנִי׃ ‬"
  },
  {
    "bookId": 19,
    "chapterId": 7,
    "verseId": 3,
    "text": "פֶּן־יִטְרֹ֣ף כְּאַרְיֵ֣ה נַפְשִׁ֑י פֹּ֝רֵ֗ק וְאֵ֣ין מַצִּֽיל׃ ‬"
  },
  {
    "bookId": 19,
    "chapterId": 7,
    "verseId": 4,
    "text": "יְהוָ֣ה אֱ֭לֹהַי אִם־עָשִׂ֣יתִי זֹ֑את אִֽם־יֶשׁ־עָ֥וֶל בְּכַפָּֽי׃ ‬"
  },
  {
    "bookId": 19,
    "chapterId": 7,
    "verseId": 5,
    "text": "אִם־גָּ֭מַלְתִּי שֽׁוֹלְמִ֥י רָ֑ע וָאֲחַלְּצָ֖ה צוֹרְרִ֣י רֵיקָֽם׃ ‬"
  },
  {
    "bookId": 19,
    "chapterId": 7,
    "verseId": 6,
    "text": "יִֽרַדֹּ֥ף אוֹיֵ֨ב ׀ נַפְשִׁ֡י וְיַשֵּׂ֗ג וְיִרְמֹ֣ס לָאָ֣רֶץ חַיָּ֑י וּכְבוֹדִ֓י ׀ לֶעָפָ֖ר יַשְׁכֵּ֣ן סֶֽלָה׃ ‬"
  },
  {
    "bookId": 19,
    "chapterId": 7,
    "verseId": 7,
    "text": "ק֘וּמָ֤ה יְהוָ֨ה ׀ בְּאַפֶּ֗ךָ הִ֭נָּשֵׂא בְּעַבְר֣וֹת צוֹרְרָ֑י וְע֥וּרָה אֵ֝לַ֗י מִשְׁפָּ֥ט צִוִּֽיתָ׃ ‬"
  },
  {
    "bookId": 19,
    "chapterId": 7,
    "verseId": 8,
    "text": "וַעֲדַ֣ת לְ֭אֻמִּים תְּסוֹבְבֶ֑ךָּ וְ֝עָלֶ֗יהָ לַמָּר֥וֹם שֽׁוּבָה׃ ‬"
  },
  {
    "bookId": 19,
    "chapterId": 7,
    "verseId": 9,
    "text": "יְהוָה֮ יָדִ֢ין עַ֫מִּ֥ים שָׁפְטֵ֥נִי יְהוָ֑ה כְּצִדְקִ֖י וּכְתֻמִּ֣י עָלָֽי׃ ‬"
  },
  {
    "bookId": 19,
    "chapterId": 7,
    "verseId": 10,
    "text": "יִגְמָר־נָ֬א רַ֨ע ׀ רְשָׁעִים֮ וּתְכוֹנֵ֢ן צַ֫דִּ֥יק וּבֹחֵ֣ן לִ֭בּ֗וֹת וּכְלָי֗וֹת אֱלֹהִ֥ים צַדּֽ͏ִיק׃ ‬"
  },
  {
    "bookId": 19,
    "chapterId": 7,
    "verseId": 11,
    "text": "מָֽגִנִּ֥י עַל־אֱלֹהִ֑ים מ֝וֹשִׁ֗יעַ יִשְׁרֵי־לֵֽב׃ ‬"
  },
  {
    "bookId": 19,
    "chapterId": 7,
    "verseId": 12,
    "text": "אֱ֭לֹהִים שׁוֹפֵ֣ט צַדִּ֑יק וְ֝אֵ֗ל זֹעֵ֥ם בְּכָל־יֽוֹם׃ ‬"
  },
  {
    "bookId": 19,
    "chapterId": 7,
    "verseId": 13,
    "text": "אִם־לֹ֣א יָ֭שׁוּב חַרְבּ֣וֹ יִלְט֑וֹשׁ קַשְׁתּ֥וֹ דָ֝רַ֗ךְ וַֽיְכוֹנְנֶֽהָ׃ ‬"
  },
  {
    "bookId": 19,
    "chapterId": 7,
    "verseId": 14,
    "text": "וְ֭לוֹ הֵכִ֣ין כְּלֵי־מָ֑וֶת חִ֝צָּ֗יו לְֽדֹלְקִ֥ים יִפְעָֽל׃ ‬"
  },
  {
    "bookId": 19,
    "chapterId": 7,
    "verseId": 15,
    "text": "הִנֵּ֥ה יְחַבֶּל־אָ֑וֶן וְהָרָ֥ה עָ֝מָ֗ל וְיָ֣לַד שָֽׁקֶר׃ ‬"
  },
  {
    "bookId": 19,
    "chapterId": 7,
    "verseId": 16,
    "text": "בּ֣וֹר כָּ֭רָֽה וַֽיַּחְפְּרֵ֑הוּ וַ֝יִּפֹּ֗ל בְּשַׁ֣חַת יִפְעָֽל׃ ‬"
  },
  {
    "bookId": 19,
    "chapterId": 7,
    "verseId": 17,
    "text": "יָשׁ֣וּב עֲמָל֣וֹ בְרֹאשׁ֑וֹ וְעַ֥ל קָ֝דְקֳד֗וֹ חֲמָס֥וֹ יֵרֵֽד׃ ‬"
  },
  {
    "bookId": 19,
    "chapterId": 7,
    "verseId": 18,
    "text": "אוֹדֶ֣ה יְהוָ֣ה כְּצִדְק֑וֹ וַ֝אֲזַמְּרָ֗ה שֵֽׁם־יְהוָ֥ה עֶלְיֽוֹן׃ ‬"
  }
]