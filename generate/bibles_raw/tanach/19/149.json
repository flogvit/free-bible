[
  {
    "bookId": 19,
    "chapterId": 149,
    "verseId": 1,
    "text": "הַ֥לְלוּ יָ֨הּ ׀ שִׁ֣ירוּ לַֽ֭יהוָה שִׁ֣יר חָדָ֑שׁ תְּ֝הִלָּת֗וֹ בִּקְהַ֥ל חֲסִידִֽים׃ ‬"
  },
  {
    "bookId": 19,
    "chapterId": 149,
    "verseId": 2,
    "text": "יִשְׂמַ֣ח יִשְׂרָאֵ֣ל בְּעֹשָׂ֑יו בְּנֵֽי־צִ֝יּ֗וֹן יָגִ֥ילוּ בְמַלְכָּֽם׃ ‬"
  },
  {
    "bookId": 19,
    "chapterId": 149,
    "verseId": 3,
    "text": "יְהַֽלְל֣וּ שְׁמ֣וֹ בְמָח֑וֹל בְּתֹ֥ף וְ֝כִנּ֗וֹר יְזַמְּרוּ־לֽוֹ׃ ‬"
  },
  {
    "bookId": 19,
    "chapterId": 149,
    "verseId": 4,
    "text": "כִּֽי־רוֹצֶ֣ה יְהוָ֣ה בְּעַמּ֑וֹ יְפָאֵ֥ר עֲ֝נָוִ֗ים בִּישׁוּעָֽה׃ ‬"
  },
  {
    "bookId": 19,
    "chapterId": 149,
    "verseId": 5,
    "text": "יַעְלְז֣וּ חֲסִידִ֣ים בְּכָב֑וֹד יְ֝רַנְּנ֗וּ עַל־מִשְׁכְּבוֹתָֽם׃ ‬"
  },
  {
    "bookId": 19,
    "chapterId": 149,
    "verseId": 6,
    "text": "רוֹמְמ֣וֹת אֵ֭ל בִּגְרוֹנָ֑ם וְחֶ֖רֶב פִּֽיפִיּ֣וֹת בְּיָדָֽם׃ ‬"
  },
  {
    "bookId": 19,
    "chapterId": 149,
    "verseId": 7,
    "text": "לַעֲשׂ֣וֹת נְ֭קָמָה בַּגּוֹיִ֑ם תּֽ֝וֹכֵחֹ֗ת בַּל־אֻמִּֽים׃ ‬"
  },
  {
    "bookId": 19,
    "chapterId": 149,
    "verseId": 8,
    "text": "לֶאְסֹ֣ר מַלְכֵיהֶ֣ם בְּזִקִּ֑ים וְ֝נִכְבְּדֵיהֶ֗ם בְּכַבְלֵ֥י בַרְזֶֽל׃ ‬"
  },
  {
    "bookId": 19,
    "chapterId": 149,
    "verseId": 9,
    "text": "לַעֲשׂ֤וֹת בָּהֶ֨ם ׀ מִשְׁפָּ֬ט כָּת֗וּב הָדָ֣ר ה֭וּא לְכָל־חֲסִידָ֗יו הַֽלְלוּ־יָֽהּ׃ ‬"
  }
]