[
  {
    "bookId": 19,
    "chapterId": 33,
    "verseId": 1,
    "text": "רַנְּנ֣וּ צַ֭דִּיקִים בַּֽיהוָ֑ה לַ֝יְשָׁרִ֗ים נָאוָ֥ה תְהִלָּֽה׃ ‬"
  },
  {
    "bookId": 19,
    "chapterId": 33,
    "verseId": 2,
    "text": "הוֹד֣וּ לַיהוָ֣ה בְּכִנּ֑וֹר בְּנֵ֥בֶל עָ֝שׂ֗וֹר זַמְּרוּ־לֽוֹ׃ ‬"
  },
  {
    "bookId": 19,
    "chapterId": 33,
    "verseId": 3,
    "text": "שִֽׁירוּ־ל֭וֹ שִׁ֣יר חָדָ֑שׁ הֵיטִ֥יבוּ נַ֝גֵּ֗ן בִּתְרוּעָֽה׃ ‬"
  },
  {
    "bookId": 19,
    "chapterId": 33,
    "verseId": 4,
    "text": "כִּֽי־יָשָׁ֥ר דְּבַר־יְהוָ֑ה וְכָל־מַ֝עֲשֵׂ֗הוּ בֶּאֱמוּנָֽה׃ ‬"
  },
  {
    "bookId": 19,
    "chapterId": 33,
    "verseId": 5,
    "text": "אֹ֭הֵב צְדָקָ֣ה וּמִשְׁפָּ֑ט חֶ֥סֶד יְ֝הוָ֗ה מָלְאָ֥ה הָאָֽרֶץ׃ ‬"
  },
  {
    "bookId": 19,
    "chapterId": 33,
    "verseId": 6,
    "text": "בִּדְבַ֣ר יְ֭הוָה שָׁמַ֣יִם נַעֲשׂ֑וּ וּבְר֥וּחַ פִּ֝֗יו כָּל־צְבָאָֽם׃ ‬"
  },
  {
    "bookId": 19,
    "chapterId": 33,
    "verseId": 7,
    "text": "כֹּנֵ֣ס כַּ֭נֵּד מֵ֣י הַיָּ֑ם נֹתֵ֖ן בְּאֹצָר֣וֹת תְּהוֹמֽוֹת׃ ‬"
  },
  {
    "bookId": 19,
    "chapterId": 33,
    "verseId": 8,
    "text": "יִֽירְא֣וּ מֵ֭יְהוָה כָּל־הָאָ֑רֶץ מִמֶּ֥נּוּ יָ֝ג֗וּרוּ כָּל־יֹשְׁבֵ֥י תֵבֵֽל׃ ‬"
  },
  {
    "bookId": 19,
    "chapterId": 33,
    "verseId": 9,
    "text": "כִּ֤י ה֣וּא אָמַ֣ר וַיֶּ֑הִי הֽוּא־צִ֝וָּ֗ה וֽ͏ַיַּעֲמֹֽד׃ ‬"
  },
  {
    "bookId": 19,
    "chapterId": 33,
    "verseId": 10,
    "text": "יְֽהוָ֗ה הֵפִ֥יר עֲצַת־גּוֹיִ֑ם הֵ֝נִ֗יא מַחְשְׁב֥וֹת עַמִּֽים׃ ‬"
  },
  {
    "bookId": 19,
    "chapterId": 33,
    "verseId": 11,
    "text": "עֲצַ֣ת יְ֭הוָה לְעוֹלָ֣ם תַּעֲמֹ֑ד מַחְשְׁב֥וֹת לִ֝בּ֗וֹ לְדֹ֣ר וָדֹֽר׃ ‬"
  },
  {
    "bookId": 19,
    "chapterId": 33,
    "verseId": 12,
    "text": "אַשְׁרֵ֣י הַ֭גּוֹי אֲשֶׁר־יְהוָ֣ה אֱלֹהָ֑יו הָעָ֓ם ׀ בָּחַ֖ר לְנַחֲלָ֣ה לֽוֹ׃ ‬"
  },
  {
    "bookId": 19,
    "chapterId": 33,
    "verseId": 13,
    "text": "מִ֭שָּׁמַיִם הִבִּ֣יט יְהוָ֑ה רָ֝אָ֗ה אֶֽת־כָּל־בְּנֵ֥י הָאָדָֽם׃ ‬"
  },
  {
    "bookId": 19,
    "chapterId": 33,
    "verseId": 14,
    "text": "מִֽמְּכוֹן־שִׁבְתּ֥וֹ הִשְׁגִּ֑יחַ אֶ֖ל כָּל־יֹשְׁבֵ֣י הָאָֽרֶץ׃ ‬"
  },
  {
    "bookId": 19,
    "chapterId": 33,
    "verseId": 15,
    "text": "הַיֹּצֵ֣ר יַ֣חַד לִבָּ֑ם הַ֝מֵּבִ֗ין אֶל־כָּל־מַעֲשֵׂיהֶֽם׃ ‬"
  },
  {
    "bookId": 19,
    "chapterId": 33,
    "verseId": 16,
    "text": "אֵֽין־הַ֭מֶּלֶךְ נוֹשָׁ֣ע בְּרָב־חָ֑יִל גִּ֝בּ֗וֹר לֹֽא־יִנָּצֵ֥ל בְּרָב־כֹּֽחַ׃ ‬"
  },
  {
    "bookId": 19,
    "chapterId": 33,
    "verseId": 17,
    "text": "שֶׁ֣קֶר הַ֭סּוּס לִתְשׁוּעָ֑ה וּבְרֹ֥ב חֵ֝יל֗וֹ לֹ֣א יְמַלֵּֽט׃ ‬"
  },
  {
    "bookId": 19,
    "chapterId": 33,
    "verseId": 18,
    "text": "הִנֵּ֤ה עֵ֣ין יְ֭הוָה אֶל־יְרֵאָ֑יו לַֽמְיַחֲלִ֥ים לְחַסְדּֽוֹ׃ ‬"
  },
  {
    "bookId": 19,
    "chapterId": 33,
    "verseId": 19,
    "text": "לְהַצִּ֣יל מִמָּ֣וֶת נַפְשָׁ֑ם וּ֝לְחַיּוֹתָ֗ם בָּרָעָֽב׃ ‬"
  },
  {
    "bookId": 19,
    "chapterId": 33,
    "verseId": 20,
    "text": "נַ֭פְשֵׁנוּ חִכְּתָ֣ה לַֽיהוָ֑ה עֶזְרֵ֖נוּ וּמָגִנֵּ֣נוּ הֽוּא׃ ‬"
  },
  {
    "bookId": 19,
    "chapterId": 33,
    "verseId": 21,
    "text": "כִּי־ב֭וֹ יִשְׂמַ֣ח לִבֵּ֑נוּ כִּ֤י בְשֵׁ֖ם קָדְשׁ֣וֹ בָטָֽחְנוּ׃ ‬"
  },
  {
    "bookId": 19,
    "chapterId": 33,
    "verseId": 22,
    "text": "יְהִֽי־חַסְדְּךָ֣ יְהוָ֣ה עָלֵ֑ינוּ כַּ֝אֲשֶׁ֗ר יִחַ֥לְנוּ לָֽךְ׃ ‬"
  }
]