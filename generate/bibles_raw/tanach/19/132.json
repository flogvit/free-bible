[
  {
    "bookId": 19,
    "chapterId": 132,
    "verseId": 1,
    "text": "שִׁ֗יר הַֽמַּ֫עֲל֥וֹת זְכוֹר־יְהוָ֥ה לְדָוִ֑ד אֵ֝ת כָּל־עֻנּוֹתֽוֹ׃ ‬"
  },
  {
    "bookId": 19,
    "chapterId": 132,
    "verseId": 2,
    "text": "אֲשֶׁ֣ר נִ֭שְׁבַּע לַיהוָ֑ה נָ֝דַ֗ר לַאֲבִ֥יר יַעֲקֹֽב׃ ‬"
  },
  {
    "bookId": 19,
    "chapterId": 132,
    "verseId": 3,
    "text": "אִם־אָ֭בֹא בְּאֹ֣הֶל בֵּיתִ֑י אִם־אֶ֝עֱלֶ֗ה עַל־עֶ֥רֶשׂ יְצוּעָֽי׃ ‬"
  },
  {
    "bookId": 19,
    "chapterId": 132,
    "verseId": 4,
    "text": "אִם־אֶתֵּ֣ן שְׁנַ֣ת לְעֵינָ֑י לְֽעַפְעַפַּ֥י תְּנוּמָֽה׃ ‬"
  },
  {
    "bookId": 19,
    "chapterId": 132,
    "verseId": 5,
    "text": "עַד־אֶמְצָ֣א מָ֭קוֹם לַיהוָ֑ה מִ֝שְׁכָּנ֗וֹת לַאֲבִ֥יר יַעֲקֹֽב׃ ‬"
  },
  {
    "bookId": 19,
    "chapterId": 132,
    "verseId": 6,
    "text": "הִנֵּֽה־שְׁמַֽעֲנ֥וּהָ בְאֶפְרָ֑תָה מְ֝צָאנ֗וּהָ בִּשְׂדֵי־יָֽעַר׃ ‬"
  },
  {
    "bookId": 19,
    "chapterId": 132,
    "verseId": 7,
    "text": "נָב֥וֹאָה לְמִשְׁכְּנוֹתָ֑יו נִ֝שְׁתַּחֲוֶ֗ה לַהֲדֹ֥ם רַגְלָֽיו׃ ‬"
  },
  {
    "bookId": 19,
    "chapterId": 132,
    "verseId": 8,
    "text": "קוּמָ֣ה יְ֭הוָה לִמְנוּחָתֶ֑ךָ אַ֝תָּ֗ה וַאֲר֥וֹן עֻזֶּֽךָ׃ ‬"
  },
  {
    "bookId": 19,
    "chapterId": 132,
    "verseId": 9,
    "text": "כֹּהֲנֶ֥יךָ יִלְבְּשׁוּ־צֶ֑דֶק וַחֲסִידֶ֥יךָ יְרַנֵּֽנוּ׃ ‬"
  },
  {
    "bookId": 19,
    "chapterId": 132,
    "verseId": 10,
    "text": "בַּ֭עֲבוּר דָּוִ֣ד עַבְדֶּ֑ךָ אַל־תָּ֝שֵׁ֗ב פְּנֵ֣י מְשִׁיחֶֽךָ׃ ‬"
  },
  {
    "bookId": 19,
    "chapterId": 132,
    "verseId": 11,
    "text": "נִשְׁבַּֽע־יְהוָ֨ה ׀ לְדָוִ֡ד אֱמֶת֮ לֹֽא־יָשׁ֢וּב מִ֫מֶּ֥נָּה מִפְּרִ֥י בִטְנְךָ֑ אָ֝שִׁ֗ית לְכִסֵּא־לָֽךְ׃ ‬"
  },
  {
    "bookId": 19,
    "chapterId": 132,
    "verseId": 12,
    "text": "אִֽם־יִשְׁמְר֬וּ בָנֶ֨יךָ ׀ בְּרִיתִי֮ וְעֵדֹתִ֥י ז֗וֹ אֲלַ֫מְּדֵ֥ם גַּם־בְּנֵיהֶ֥ם עֲדֵי־עַ֑ד יֵ֝שְׁב֗וּ לְכִסֵּא־לָֽךְ׃ ‬"
  },
  {
    "bookId": 19,
    "chapterId": 132,
    "verseId": 13,
    "text": "כִּֽי־בָחַ֣ר יְהוָ֣ה בְּצִיּ֑וֹן אִ֝וָּ֗הּ לְמוֹשָׁ֥ב לֽוֹ׃ ‬"
  },
  {
    "bookId": 19,
    "chapterId": 132,
    "verseId": 14,
    "text": "זֹאת־מְנוּחָתִ֥י עֲדֵי־עַ֑ד פֹּֽה־אֵ֝שֵׁ֗ב כִּ֣י אִוִּתִֽיהָ׃ ‬"
  },
  {
    "bookId": 19,
    "chapterId": 132,
    "verseId": 15,
    "text": "צֵ֭ידָהּ בָּרֵ֣ךְ אֲבָרֵ֑ךְ אֶ֝בְיוֹנֶ֗יהָ אַשְׂבִּ֥יעַֽ לָֽחֶם׃ ‬"
  },
  {
    "bookId": 19,
    "chapterId": 132,
    "verseId": 16,
    "text": "וְֽ֭כֹהֲנֶיהָ אַלְבִּ֣ישׁ יֶ֑שַׁע וַ֝חֲסִידֶ֗יהָ רַנֵּ֥ן יְרַנֵּֽנוּ׃ ‬"
  },
  {
    "bookId": 19,
    "chapterId": 132,
    "verseId": 17,
    "text": "שָׁ֤ם אַצְמִ֣יחַ קֶ֣רֶן לְדָוִ֑ד עָרַ֥כְתִּי נֵ֝֗ר לִמְשִׁיחִֽי׃ ‬"
  },
  {
    "bookId": 19,
    "chapterId": 132,
    "verseId": 18,
    "text": "א֭וֹיְבָיו אַלְבִּ֣ישׁ בֹּ֑שֶׁת וְ֝עָלָ֗יו יָצִ֥יץ נִזְרֽוֹ׃ ‬"
  }
]