[
  {
    "bookId": 19,
    "chapterId": 97,
    "verseId": 1,
    "text": "יְהוָ֣ה מָ֭לָךְ תָּגֵ֣ל הָאָ֑רֶץ יִ֝שְׂמְח֗וּ אִיִּ֥ים רַבִּֽים׃ ‬"
  },
  {
    "bookId": 19,
    "chapterId": 97,
    "verseId": 2,
    "text": "עָנָ֣ן וַעֲרָפֶ֣ל סְבִיבָ֑יו צֶ֥דֶק וּ֝מִשְׁפָּ֗ט מְכ֣וֹן כִּסְאֽוֹ׃ ‬"
  },
  {
    "bookId": 19,
    "chapterId": 97,
    "verseId": 3,
    "text": "אֵ֭שׁ לְפָנָ֣יו תֵּלֵ֑ךְ וּתְלַהֵ֖ט סָבִ֣יב צָרָֽיו׃ ‬"
  },
  {
    "bookId": 19,
    "chapterId": 97,
    "verseId": 4,
    "text": "הֵאִ֣ירוּ בְרָקָ֣יו תֵּבֵ֑ל רָאֲתָ֖ה וַתָּחֵ֣ל הָאָֽרֶץ׃ ‬"
  },
  {
    "bookId": 19,
    "chapterId": 97,
    "verseId": 5,
    "text": "הָרִ֗ים כַּדּוֹנַ֗ג נָ֭מַסּוּ מִלִּפְנֵ֣י יְהוָ֑ה מִ֝לִּפְנֵ֗י אֲד֣וֹן כָּל־הָאָֽרֶץ׃ ‬"
  },
  {
    "bookId": 19,
    "chapterId": 97,
    "verseId": 6,
    "text": "הִגִּ֣ידוּ הַשָּׁמַ֣יִם צִדְק֑וֹ וְרָא֖וּ כָל־הָעַמִּ֣ים כְּבוֹדֽוֹ׃ ‬"
  },
  {
    "bookId": 19,
    "chapterId": 97,
    "verseId": 7,
    "text": "יֵבֹ֤שׁוּ ׀ כָּל־עֹ֬בְדֵי פֶ֗סֶל הַמִּֽתְהַלְלִ֥ים בָּאֱלִילִ֑ים הִשְׁתַּחֲווּ־ל֝וֹ כָּל־אֱלֹהִֽים׃ ‬"
  },
  {
    "bookId": 19,
    "chapterId": 97,
    "verseId": 8,
    "text": "שָׁמְעָ֬ה וַתִּשְׂמַ֨ח ׀ צִיּ֗וֹן וַ֭תָּגֵלְנָה בְּנ֣וֹת יְהוּדָ֑ה לְמַ֖עַן מִשְׁפָּטֶ֣יךָ יְהוָֽה׃ ‬"
  },
  {
    "bookId": 19,
    "chapterId": 97,
    "verseId": 9,
    "text": "כִּֽי־אַתָּ֤ה יְהוָ֗ה עֶלְי֥וֹן עַל־כָּל־הָאָ֑רֶץ מְאֹ֥ד נַ֝עֲלֵ֗יתָ עַל־כָּל־אֱלֹהִֽים׃ ‬"
  },
  {
    "bookId": 19,
    "chapterId": 97,
    "verseId": 10,
    "text": "אֹהֲבֵ֥י יְהוָ֗ה שִׂנְא֫וּ רָ֥ע שֹׁ֭מֵר נַפְשׁ֣וֹת חֲסִידָ֑יו מִיַּ֥ד רְ֝שָׁעִ֗ים יַצִּילֵֽם׃ ‬"
  },
  {
    "bookId": 19,
    "chapterId": 97,
    "verseId": 11,
    "text": "א֭וֹר זָרֻ֣עַ לַצַּדִּ֑יק וּֽלְיִשְׁרֵי־לֵ֥ב שִׂמְחָֽה׃ ‬"
  },
  {
    "bookId": 19,
    "chapterId": 97,
    "verseId": 12,
    "text": "שִׂמְח֣וּ צַ֭דִּיקִים בַּֽיהוָ֑ה וְ֝הוֹד֗וּ לְזֵ֣כֶר קָדְשֽׁוֹ׃ ‬"
  }
]