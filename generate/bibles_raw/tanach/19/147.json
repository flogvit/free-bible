[
  {
    "bookId": 19,
    "chapterId": 147,
    "verseId": 1,
    "text": "הַ֥לְלוּ יָ֨הּ ׀ כִּי־ט֭וֹב זַמְּרָ֣ה אֱלֹהֵ֑ינוּ כִּֽי־נָ֝עִים נָאוָ֥ה תְהִלָּֽה׃ ‬"
  },
  {
    "bookId": 19,
    "chapterId": 147,
    "verseId": 2,
    "text": "בּוֹנֵ֣ה יְרוּשָׁלַ֣͏ִם יְהוָ֑ה נִדְחֵ֖י יִשְׂרָאֵ֣ל יְכַנֵּֽס׃ ‬"
  },
  {
    "bookId": 19,
    "chapterId": 147,
    "verseId": 3,
    "text": "הָ֭רֹפֵא לִשְׁב֣וּרֵי לֵ֑ב וּ֝מְחַבֵּ֗שׁ לְעַצְּבוֹתָֽם׃ ‬"
  },
  {
    "bookId": 19,
    "chapterId": 147,
    "verseId": 4,
    "text": "מוֹנֶ֣ה מִ֭סְפָּר לַכּוֹכָבִ֑ים לְ֝כֻלָּ֗ם שֵׁמ֥וֹת יִקְרָֽא׃ ‬"
  },
  {
    "bookId": 19,
    "chapterId": 147,
    "verseId": 5,
    "text": "גָּד֣וֹל אֲדוֹנֵ֣ינוּ וְרַב־כֹּ֑חַ לִ֝תְבוּנָת֗וֹ אֵ֣ין מִסְפָּֽר׃ ‬"
  },
  {
    "bookId": 19,
    "chapterId": 147,
    "verseId": 6,
    "text": "מְעוֹדֵ֣ד עֲנָוִ֣ים יְהוָ֑ה מַשְׁפִּ֖יל רְשָׁעִ֣ים עֲדֵי־אָֽרֶץ׃ ‬"
  },
  {
    "bookId": 19,
    "chapterId": 147,
    "verseId": 7,
    "text": "עֱנ֣וּ לַיהוָ֣ה בְּתוֹדָ֑ה זַמְּר֖וּ לֵאלֹהֵ֣ינוּ בְכִנּֽוֹר׃ ‬"
  },
  {
    "bookId": 19,
    "chapterId": 147,
    "verseId": 8,
    "text": "הַֽמְכַסֶּ֬ה שָׁמַ֨יִם ׀ בְּעָבִ֗ים הַמֵּכִ֣ין לָאָ֣רֶץ מָטָ֑ר הַמַּצְמִ֖יחַ הָרִ֣ים חָצִֽיר׃ ‬"
  },
  {
    "bookId": 19,
    "chapterId": 147,
    "verseId": 9,
    "text": "נוֹתֵ֣ן לִבְהֵמָ֣ה לַחְמָ֑הּ לִבְנֵ֥י עֹ֝רֵ֗ב אֲשֶׁ֣ר יִקְרָֽאוּ׃ ‬"
  },
  {
    "bookId": 19,
    "chapterId": 147,
    "verseId": 10,
    "text": "לֹ֤א בִגְבוּרַ֣ת הַסּ֣וּס יֶחְפָּ֑ץ לֹֽא־בְשׁוֹקֵ֖י הָאִ֣ישׁ יִרְצֶֽה׃ ‬"
  },
  {
    "bookId": 19,
    "chapterId": 147,
    "verseId": 11,
    "text": "רוֹצֶ֣ה יְ֭הוָה אֶת־יְרֵאָ֑יו אֶת־הַֽמְיַחֲלִ֥ים לְחַסְדּֽוֹ׃ ‬"
  },
  {
    "bookId": 19,
    "chapterId": 147,
    "verseId": 12,
    "text": "שַׁבְּחִ֣י יְ֭רוּשָׁלִַם אֶת־יְהוָ֑ה הַֽלְלִ֖י אֱלֹהַ֣יִךְ צִיּֽוֹן׃ ‬"
  },
  {
    "bookId": 19,
    "chapterId": 147,
    "verseId": 13,
    "text": "כִּֽי־חִ֭זַּק בְּרִיחֵ֣י שְׁעָרָ֑יִךְ בֵּרַ֖ךְ בָּנַ֣יִךְ בְּקִרְבֵּֽךְ׃ ‬"
  },
  {
    "bookId": 19,
    "chapterId": 147,
    "verseId": 14,
    "text": "הַשָּׂם־גְּבוּלֵ֥ךְ שָׁל֑וֹם חֵ֥לֶב חִ֝טִּ֗ים יַשְׂבִּיעֵֽךְ׃ ‬"
  },
  {
    "bookId": 19,
    "chapterId": 147,
    "verseId": 15,
    "text": "הַשֹּׁלֵ֣חַ אִמְרָת֣וֹ אָ֑רֶץ עַד־מְ֝הֵרָ֗ה יָר֥וּץ דְּבָרֽוֹ׃ ‬"
  },
  {
    "bookId": 19,
    "chapterId": 147,
    "verseId": 16,
    "text": "הַנֹּתֵ֣ן שֶׁ֣לֶג כַּצָּ֑מֶר כְּ֝פ֗וֹר כָּאֵ֥פֶר יְפַזֵּֽר׃ ‬"
  },
  {
    "bookId": 19,
    "chapterId": 147,
    "verseId": 17,
    "text": "מַשְׁלִ֣יךְ קַֽרְח֣וֹ כְפִתִּ֑ים לִפְנֵ֥י קָ֝רָת֗וֹ מִ֣י יַעֲמֹֽד׃ ‬"
  },
  {
    "bookId": 19,
    "chapterId": 147,
    "verseId": 18,
    "text": "יִשְׁלַ֣ח דְּבָר֣וֹ וְיַמְסֵ֑ם יַשֵּׁ֥ב ר֝וּח֗וֹ יִזְּלוּ־מָֽיִם׃ ‬"
  },
  {
    "bookId": 19,
    "chapterId": 147,
    "verseId": 19,
    "text": "מַגִּ֣יד *דברו **דְּבָרָ֣יו לְיַעֲקֹ֑ב חֻקָּ֥יו וּ֝מִשְׁפָּטָ֗יו לְיִשְׂרָאֵֽל׃ ‬"
  },
  {
    "bookId": 19,
    "chapterId": 147,
    "verseId": 20,
    "text": "לֹ֘א עָ֤שָׂה כֵ֨ן ׀ לְכָל־גּ֗וֹי וּמִשְׁפָּטִ֥ים בַּל־יְדָע֗וּם הַֽלְלוּ־יָֽהּ׃ ‬"
  }
]