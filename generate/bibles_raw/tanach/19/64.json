[
  {
    "bookId": 19,
    "chapterId": 64,
    "verseId": 1,
    "text": "לַמְנַצֵּ֗חַ מִזְמ֥וֹר לְדָוִֽד׃ ‬"
  },
  {
    "bookId": 19,
    "chapterId": 64,
    "verseId": 2,
    "text": "שְׁמַע־אֱלֹהִ֣ים קוֹלִ֣י בְשִׂיחִ֑י מִפַּ֥חַד א֝וֹיֵ֗ב תִּצֹּ֥ר חַיָּֽי׃ ‬"
  },
  {
    "bookId": 19,
    "chapterId": 64,
    "verseId": 3,
    "text": "תַּ֭סְתִּירֵנִי מִסּ֣וֹד מְרֵעִ֑ים מֵ֝רִגְשַׁ֗ת פֹּ֣עֲלֵי אָֽוֶן׃ ‬"
  },
  {
    "bookId": 19,
    "chapterId": 64,
    "verseId": 4,
    "text": "אֲשֶׁ֤ר שָׁנְנ֣וּ כַחֶ֣רֶב לְשׁוֹנָ֑ם דָּרְכ֥וּ חִ֝צָּ֗ם דָּבָ֥ר מָֽר׃ ‬"
  },
  {
    "bookId": 19,
    "chapterId": 64,
    "verseId": 5,
    "text": "לִיר֣וֹת בַּמִּסְתָּרִ֣ים תָּ֑ם פִּתְאֹ֥ם יֹ֝רֻ֗הוּ וְלֹ֣א יִירָֽאוּ׃ ‬"
  },
  {
    "bookId": 19,
    "chapterId": 64,
    "verseId": 6,
    "text": "יְחַזְּקוּ־לָ֨מוֹ ׀ דָּ֘בָ֤ר רָ֗ע יְֽ֭סַפְּרוּ לִטְמ֣וֹן מוֹקְשִׁ֑ים אָ֝מְר֗וּ מִ֣י יִרְאֶה־לָּֽמוֹ׃ ‬"
  },
  {
    "bookId": 19,
    "chapterId": 64,
    "verseId": 7,
    "text": "יַֽחְפְּֽשׂוּ־עוֹלֹ֗ת תַּ֭מְנוּ חֵ֣פֶשׂ מְחֻפָּ֑שׂ וְקֶ֥רֶב אִ֝֗ישׁ וְלֵ֣ב עָמֹֽק׃ ‬"
  },
  {
    "bookId": 19,
    "chapterId": 64,
    "verseId": 8,
    "text": "וַיֹּרֵ֗ם אֱלֹ֫הִ֥ים חֵ֥ץ פִּתְא֑וֹם הָ֝י֗וּ מַכּוֹתָֽם׃ ‬"
  },
  {
    "bookId": 19,
    "chapterId": 64,
    "verseId": 9,
    "text": "וַיַּכְשִׁיל֣וּהוּ עָלֵ֣ימוֹ לְשׁוֹנָ֑ם יִ֝תְנֹדֲד֗וּ כָּל־רֹ֥אֵה בָֽם׃ ‬"
  },
  {
    "bookId": 19,
    "chapterId": 64,
    "verseId": 10,
    "text": "וַיִּֽירְא֗וּ כָּל־אָ֫דָ֥ם וַ֭יַּגִּידוּ פֹּ֥עַל אֱלֹהִ֗ים וּֽמַעֲשֵׂ֥הוּ הִשְׂכִּֽילוּ׃ ‬"
  },
  {
    "bookId": 19,
    "chapterId": 64,
    "verseId": 11,
    "text": "יִשְׂמַ֬ח צַדִּ֣יק בַּ֭יהוָה וְחָ֣סָה ב֑וֹ וְ֝יִתְהַֽלְל֗וּ כָּל־יִשְׁרֵי־לֵֽב׃ ‬"
  }
]