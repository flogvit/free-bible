[
  {
    "bookId": 19,
    "chapterId": 88,
    "verseId": 1,
    "text": "שִׁ֥יר מִזְמ֗וֹר לִבְנֵ֫י קֹ֥רַח לַמְנַצֵּ֣חַ עַל־מָחֲלַ֣ת לְעַנּ֑וֹת מַ֝שְׂכִּ֗יל לְהֵימָ֥ן הָאֶזְרָחִֽי׃ ‬"
  },
  {
    "bookId": 19,
    "chapterId": 88,
    "verseId": 2,
    "text": "יְ֭הוָה אֱלֹהֵ֣י יְשׁוּעָתִ֑י יוֹם־צָעַ֖קְתִּי בַלַּ֣יְלָה נֶגְדֶּֽךָ׃ ‬"
  },
  {
    "bookId": 19,
    "chapterId": 88,
    "verseId": 3,
    "text": "תָּב֣וֹא לְ֭פָנֶיךָ תְּפִלָּתִ֑י הַטֵּֽה־אָ֝זְנְךָ֗ לְרִנָּתִֽי׃ ‬"
  },
  {
    "bookId": 19,
    "chapterId": 88,
    "verseId": 4,
    "text": "כִּֽי־שָֽׂבְעָ֣ה בְרָע֣וֹת נַפְשִׁ֑י וְחַיַּ֗י לִשְׁא֥וֹל הִגִּֽיעוּ׃ ‬"
  },
  {
    "bookId": 19,
    "chapterId": 88,
    "verseId": 5,
    "text": "נֶ֭חְשַׁבְתִּי עִם־י֣וֹרְדֵי ב֑וֹר הָ֝יִ֗יתִי כְּגֶ֣בֶר אֵֽין־אֱיָֽל׃ ‬"
  },
  {
    "bookId": 19,
    "chapterId": 88,
    "verseId": 6,
    "text": "בַּמֵּתִ֗ים חָ֫פְשִׁ֥י כְּמ֤וֹ חֲלָלִ֨ים ׀ שֹׁ֥כְבֵי קֶ֗בֶר אֲשֶׁ֤ר לֹ֣א זְכַרְתָּ֣ם ע֑וֹד וְ֝הֵ֗מָּה מִיָּדְךָ֥ נִגְזָֽרוּ׃ ‬"
  },
  {
    "bookId": 19,
    "chapterId": 88,
    "verseId": 7,
    "text": "שַׁ֭תַּנִי בְּב֣וֹר תַּחְתִּיּ֑וֹת בְּ֝מַחֲשַׁכִּ֗ים בִּמְצֹלֽוֹת׃ ‬"
  },
  {
    "bookId": 19,
    "chapterId": 88,
    "verseId": 8,
    "text": "עָ֭לַי סָמְכָ֣ה חֲמָתֶ֑ךָ וְכָל־מִ֝שְׁבָּרֶ֗יךָ עִנִּ֥יתָ סֶּֽלָה׃ ‬"
  },
  {
    "bookId": 19,
    "chapterId": 88,
    "verseId": 9,
    "text": "הִרְחַ֥קְתָּ מְיֻדָּעַ֗י מִ֫מֶּ֥נִּי שַׁתַּ֣נִי תוֹעֵב֣וֹת לָ֑מוֹ כָּ֝לֻ֗א וְלֹ֣א אֵצֵֽא׃ ‬"
  },
  {
    "bookId": 19,
    "chapterId": 88,
    "verseId": 10,
    "text": "עֵינִ֥י דָאֲבָ֗ה מִנִּ֫י עֹ֥נִי קְרָאתִ֣יךָ יְהוָ֣ה בְּכָל־י֑וֹם שִׁטַּ֖חְתִּי אֵלֶ֣יךָ כַפָּֽי׃ ‬"
  },
  {
    "bookId": 19,
    "chapterId": 88,
    "verseId": 11,
    "text": "הֲלַמֵּתִ֥ים תַּעֲשֶׂה־פֶּ֑לֶא אִם־רְ֝פָאִ֗ים יָק֤וּמוּ ׀ יוֹד֬וּךָ סֶּֽלָה׃ ‬"
  },
  {
    "bookId": 19,
    "chapterId": 88,
    "verseId": 12,
    "text": "הַיְסֻפַּ֣ר בַּקֶּ֣בֶר חַסְדֶּ֑ךָ אֱ֝מֽוּנָתְךָ֗ בָּאֲבַדּֽוֹן׃ ‬"
  },
  {
    "bookId": 19,
    "chapterId": 88,
    "verseId": 13,
    "text": "הֲיִוָּדַ֣ע בַּחֹ֣שֶׁךְ פִּלְאֶ֑ךָ וְ֝צִדְקָתְךָ֗ בְּאֶ֣רֶץ נְשִׁיָּֽה׃ ‬"
  },
  {
    "bookId": 19,
    "chapterId": 88,
    "verseId": 14,
    "text": "וַאֲנִ֤י ׀ אֵלֶ֣יךָ יְהוָ֣ה שִׁוַּ֑עְתִּי וּ֝בַבֹּ֗קֶר תְּֽפִלָּתִ֥י תְקַדְּמֶֽךָּ׃ ‬"
  },
  {
    "bookId": 19,
    "chapterId": 88,
    "verseId": 15,
    "text": "לָמָ֣ה יְ֭הוָה תִּזְנַ֣ח נַפְשִׁ֑י תַּסְתִּ֖יר פָּנֶ֣יךָ מִמֶּֽנִּי׃ ‬"
  },
  {
    "bookId": 19,
    "chapterId": 88,
    "verseId": 16,
    "text": "עָ֘נִ֤י אֲנִ֣י וְגֹוֵ֣עַ מִנֹּ֑עַר נָשָׂ֖אתִי אֵמֶ֣יךָ אָפֽוּנָה׃ ‬"
  },
  {
    "bookId": 19,
    "chapterId": 88,
    "verseId": 17,
    "text": "עָ֭לַי עָבְר֣וּ חֲרוֹנֶ֑יךָ בִּ֝עוּתֶ֗יךָ צִמְּתוּתֻֽנִי׃ ‬"
  },
  {
    "bookId": 19,
    "chapterId": 88,
    "verseId": 18,
    "text": "סַבּ֣וּנִי כַ֭מַּיִם כָּל־הַיּ֑וֹם הִקִּ֖יפוּ עָלַ֣י יָֽחַד׃ ‬"
  },
  {
    "bookId": 19,
    "chapterId": 88,
    "verseId": 19,
    "text": "הִרְחַ֣קְתָּ מִ֭מֶּנִּי אֹהֵ֣ב וָרֵ֑עַ מְֽיֻדָּעַ֥י מַחְשָֽׁךְ׃ ‬"
  }
]