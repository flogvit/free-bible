[
  {
    "bookId": 19,
    "chapterId": 22,
    "verseId": 1,
    "text": "לַ֭מְנַצֵּחַ עַל־אַיֶּ֥לֶת הַשַּׁ֗חַר מִזְמ֥וֹר לְדָוִֽד׃ ‬"
  },
  {
    "bookId": 19,
    "chapterId": 22,
    "verseId": 2,
    "text": "אֵלִ֣י אֵ֭לִי לָמָ֣ה עֲזַבְתָּ֑נִי רָח֥וֹק מִֽ֝ישׁוּעָתִ֗י דִּבְרֵ֥י שַׁאֲגָתִֽי׃ ‬"
  },
  {
    "bookId": 19,
    "chapterId": 22,
    "verseId": 3,
    "text": "אֱ‍ֽלֹהַ֗י אֶקְרָ֣א י֭וֹמָם וְלֹ֣א תַעֲנֶ֑ה וְ֝לַ֗יְלָה וְֽלֹא־דֽוּמִיָּ֥ה לִֽי׃ ‬"
  },
  {
    "bookId": 19,
    "chapterId": 22,
    "verseId": 4,
    "text": "וְאַתָּ֥ה קָד֑וֹשׁ י֝וֹשֵׁ֗ב תְּהִלּ֥וֹת יִשְׂרָאֵֽל׃ ‬"
  },
  {
    "bookId": 19,
    "chapterId": 22,
    "verseId": 5,
    "text": "בְּ֭ךָ בָּטְח֣וּ אֲבֹתֵ֑ינוּ בָּ֝טְח֗וּ וַֽתְּפַלְּטֵֽמוֹ׃ ‬"
  },
  {
    "bookId": 19,
    "chapterId": 22,
    "verseId": 6,
    "text": "אֵלֶ֣יךָ זָעֲק֣וּ וְנִמְלָ֑טוּ בְּךָ֖ בָטְח֣וּ וְלֹא־בֽוֹשׁוּ׃ ‬"
  },
  {
    "bookId": 19,
    "chapterId": 22,
    "verseId": 7,
    "text": "וְאָנֹכִ֣י תוֹלַ֣עַת וְלֹא־אִ֑ישׁ חֶרְפַּ֥ת אָ֝דָ֗ם וּבְז֥וּי עָֽם׃ ‬"
  },
  {
    "bookId": 19,
    "chapterId": 22,
    "verseId": 8,
    "text": "כָּל־רֹ֭אַי יַלְעִ֣גוּ לִ֑י יַפְטִ֥ירוּ בְ֝שָׂפָ֗ה יָנִ֥יעוּ רֹֽאשׁ׃ ‬"
  },
  {
    "bookId": 19,
    "chapterId": 22,
    "verseId": 9,
    "text": "גֹּ֣ל אֶל־יְהוָ֣ה יְפַלְּטֵ֑הוּ יַ֝צִּילֵ֗הוּ כִּ֘י חָ֥פֵֽץ בּֽוֹ׃ ‬"
  },
  {
    "bookId": 19,
    "chapterId": 22,
    "verseId": 10,
    "text": "כִּֽי־אַתָּ֣ה גֹחִ֣י מִבָּ֑טֶן מַ֝בְטִיחִ֗י עַל־שְׁדֵ֥י אִמִּֽי׃ ‬"
  },
  {
    "bookId": 19,
    "chapterId": 22,
    "verseId": 11,
    "text": "עָ֭לֶיךָ הָשְׁלַ֣כְתִּי מֵרָ֑חֶם מִבֶּ֥טֶן אִ֝מִּ֗י אֵ֣לִי אָֽתָּה׃ ‬"
  },
  {
    "bookId": 19,
    "chapterId": 22,
    "verseId": 12,
    "text": "אַל־תִּרְחַ֣ק מִ֭מֶּנִּי כִּי־צָרָ֣ה קְרוֹבָ֑ה כִּי־אֵ֥ין עוֹזֵֽר׃ ‬"
  },
  {
    "bookId": 19,
    "chapterId": 22,
    "verseId": 13,
    "text": "סְ֭בָבוּנִי פָּרִ֣ים רַבִּ֑ים אַבִּירֵ֖י בָשָׁ֣ן כִּתְּרֽוּנִי׃ ‬"
  },
  {
    "bookId": 19,
    "chapterId": 22,
    "verseId": 14,
    "text": "פָּצ֣וּ עָלַ֣י פִּיהֶ֑ם אַ֝רְיֵ֗ה טֹרֵ֥ף וְשֹׁאֵֽג׃ ‬"
  },
  {
    "bookId": 19,
    "chapterId": 22,
    "verseId": 15,
    "text": "כַּמַּ֥יִם נִשְׁפַּכְתִּי֮ וְהִתְפָּֽרְד֗וּ כָּֽל־עַצְמ֫וֹתָ֥י הָיָ֣ה לִ֭בִּי כַּדּוֹנָ֑ג נָ֝מֵ֗ס בְּת֣וֹךְ מֵעָֽי׃ ‬"
  },
  {
    "bookId": 19,
    "chapterId": 22,
    "verseId": 16,
    "text": "יָ֘בֵ֤שׁ כַּחֶ֨רֶשׂ ׀ כֹּחִ֗י וּ֭לְשׁוֹנִי מֻדְבָּ֣ק מַלְקוֹחָ֑י וְֽלַעֲפַר־מָ֥וֶת תִּשְׁפְּתֵֽנִי׃ ‬"
  },
  {
    "bookId": 19,
    "chapterId": 22,
    "verseId": 17,
    "text": "כִּ֥י סְבָב֗וּנִי כְּלָ֫בִ֥ים עֲדַ֣ת מְ֭רֵעִים הִקִּיפ֑וּנִי כָּ֝אֲרִ֗י יָדַ֥י וְרַגְלָֽי׃ ‬"
  },
  {
    "bookId": 19,
    "chapterId": 22,
    "verseId": 18,
    "text": "אֲסַפֵּ֥ר כָּל־עַצְמוֹתָ֑י הֵ֥מָּה יַ֝בִּ֗יטוּ יִרְאוּ־בִֽי׃ ‬"
  },
  {
    "bookId": 19,
    "chapterId": 22,
    "verseId": 19,
    "text": "יְחַלְּק֣וּ בְגָדַ֣י לָהֶ֑ם וְעַל־לְ֝בוּשִׁ֗י יַפִּ֥ילוּ גוֹרָֽל׃ ‬"
  },
  {
    "bookId": 19,
    "chapterId": 22,
    "verseId": 20,
    "text": "וְאַתָּ֣ה יְ֭הוָה אַל־תִּרְחָ֑ק אֱ֝יָלוּתִ֗י לְעֶזְרָ֥תִי חֽוּשָׁה׃ ‬"
  },
  {
    "bookId": 19,
    "chapterId": 22,
    "verseId": 21,
    "text": "הַצִּ֣ילָה מֵחֶ֣רֶב נַפְשִׁ֑י מִיַּד־כֶּ֝֗לֶב יְחִידָתִֽי׃ ‬"
  },
  {
    "bookId": 19,
    "chapterId": 22,
    "verseId": 22,
    "text": "ה֭וֹשִׁיעֵנִי מִפִּ֣י אַרְיֵ֑ה וּמִקַּרְנֵ֖י רֵמִ֣ים עֲנִיתָֽנִי׃ ‬"
  },
  {
    "bookId": 19,
    "chapterId": 22,
    "verseId": 23,
    "text": "אֲסַפְּרָ֣ה שִׁמְךָ֣ לְאֶחָ֑י בְּת֖וֹךְ קָהָ֣ל אֲהַלְלֶֽךָּ׃ ‬"
  },
  {
    "bookId": 19,
    "chapterId": 22,
    "verseId": 24,
    "text": "יִרְאֵ֤י יְהוָ֨ה ׀ הַֽלְל֗וּהוּ כָּל־זֶ֣רַע יַעֲקֹ֣ב כַּבְּד֑וּהוּ וְג֥וּרוּ מִ֝מֶּ֗נּוּ כָּל־זֶ֥רַע יִשְׂרָאֵֽל׃ ‬"
  },
  {
    "bookId": 19,
    "chapterId": 22,
    "verseId": 25,
    "text": "כִּ֤י לֹֽא־בָזָ֨ה וְלֹ֪א שִׁקַּ֡ץ עֱנ֬וּת עָנִ֗י וְלֹא־הִסְתִּ֣יר פָּנָ֣יו מִמֶּ֑נּוּ וּֽבְשַׁוְּע֖וֹ אֵלָ֣יו שָׁמֵֽעַ׃ ‬"
  },
  {
    "bookId": 19,
    "chapterId": 22,
    "verseId": 26,
    "text": "מֵ֥אִתְּךָ֗ תְּֽהִלָּ֫תִ֥י בְּקָהָ֥ל רָ֑ב נְדָרַ֥י אֲ֝שַׁלֵּ֗ם נֶ֣גֶד יְרֵאָֽיו׃ ‬"
  },
  {
    "bookId": 19,
    "chapterId": 22,
    "verseId": 27,
    "text": "יֹאכְל֬וּ עֲנָוִ֨ים ׀ וְיִשְׂבָּ֗עוּ יְהַֽלְל֣וּ יְ֭הוָה דֹּ֣רְשָׁ֑יו יְחִ֖י לְבַבְכֶ֣ם לָעַֽד׃ ‬"
  },
  {
    "bookId": 19,
    "chapterId": 22,
    "verseId": 28,
    "text": "יִזְכְּר֤וּ ׀ וְיָשֻׁ֣בוּ אֶל־יְ֭הוָה כָּל־אַפְסֵי־אָ֑רֶץ וְיִֽשְׁתַּחֲו֥וּ לְ֝פָנֶ֗יךָ כָּֽל־מִשְׁפְּח֥וֹת גּוֹיִֽם׃ ‬"
  },
  {
    "bookId": 19,
    "chapterId": 22,
    "verseId": 29,
    "text": "כִּ֣י לַ֭יהוָה הַמְּלוּכָ֑ה וּ֝מֹשֵׁ֗ל בַּגּוֹיִֽם׃ ‬"
  },
  {
    "bookId": 19,
    "chapterId": 22,
    "verseId": 30,
    "text": "אָכְל֬וּ וַיִּֽשְׁתַּחֲוּ֨וּ ׀ כָּֽל־דִּשְׁנֵי־אֶ֗רֶץ לְפָנָ֣יו יִ֭כְרְעוּ כָּל־יוֹרְדֵ֣י עָפָ֑ר וְ֝נַפְשׁ֗וֹ לֹ֣א חִיָּֽה׃ ‬"
  },
  {
    "bookId": 19,
    "chapterId": 22,
    "verseId": 31,
    "text": "זֶ֥רַע יַֽעַבְדֶ֑נּוּ יְסֻפַּ֖ר לַֽאדֹנָ֣י לַדּֽוֹר׃ ‬"
  },
  {
    "bookId": 19,
    "chapterId": 22,
    "verseId": 32,
    "text": "יָ֭בֹאוּ וְיַגִּ֣ידוּ צִדְקָת֑וֹ לְעַ֥ם נ֝וֹלָ֗ד כִּ֣י עָשָֽׂה׃ ‬"
  }
]