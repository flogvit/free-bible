[
  {
    "bookId": 19,
    "chapterId": 75,
    "verseId": 1,
    "text": "לַמְנַצֵּ֥חַ אַל־תַּשְׁחֵ֑ת מִזְמ֖וֹר לְאָסָ֣ף שִֽׁיר׃ ‬"
  },
  {
    "bookId": 19,
    "chapterId": 75,
    "verseId": 2,
    "text": "ה֘וֹדִ֤ינוּ לְּךָ֨ ׀ אֱ‍ֽלֹהִ֗ים ה֭וֹדִינוּ וְקָר֣וֹב שְׁמֶ֑ךָ סִ֝פְּר֗וּ נִפְלְאוֹתֶֽיךָ׃ ‬"
  },
  {
    "bookId": 19,
    "chapterId": 75,
    "verseId": 3,
    "text": "כִּ֭י אֶקַּ֣ח מוֹעֵ֑ד אֲ֝נִ֗י מֵישָׁרִ֥ים אֶשְׁפֹּֽט׃ ‬"
  },
  {
    "bookId": 19,
    "chapterId": 75,
    "verseId": 4,
    "text": "נְֽמֹגִ֗ים אֶ֥רֶץ וְכָל־יֹשְׁבֶ֑יהָ אָנֹכִ֨י תִכַּ֖נְתִּי עַמּוּדֶ֣יהָ סֶּֽלָה׃ ‬"
  },
  {
    "bookId": 19,
    "chapterId": 75,
    "verseId": 5,
    "text": "אָמַ֣רְתִּי לַֽ֭הוֹלְלִים אַל־תָּהֹ֑לּוּ וְ֝לָרְשָׁעִ֗ים אַל־תָּרִ֥ימוּ קָֽרֶן׃ ‬"
  },
  {
    "bookId": 19,
    "chapterId": 75,
    "verseId": 6,
    "text": "אַל־תָּרִ֣ימוּ לַמָּר֣וֹם קַרְנְכֶ֑ם תְּדַבְּר֖וּ בְצַוָּ֣אר עָתָֽק׃ ‬"
  },
  {
    "bookId": 19,
    "chapterId": 75,
    "verseId": 7,
    "text": "כִּ֤י לֹ֣א מִ֭מּוֹצָא וּמִֽמַּעֲרָ֑ב וְ֝לֹ֗א מִמִּדְבַּ֥ר הָרִֽים׃ ‬"
  },
  {
    "bookId": 19,
    "chapterId": 75,
    "verseId": 8,
    "text": "כִּֽי־אֱלֹהִ֥ים שֹׁפֵ֑ט זֶ֥ה יַ֝שְׁפִּ֗יל וְזֶ֣ה יָרִֽים׃ ‬"
  },
  {
    "bookId": 19,
    "chapterId": 75,
    "verseId": 9,
    "text": "כִּ֤י כ֪וֹס בְּֽיַד־יְהוָ֡ה וְיַ֤יִן חָמַ֨ר ׀ מָ֥לֵא מֶסֶךְ֮ וַיַּגֵּ֢ר מִ֫זֶּ֥ה אַךְ־שְׁ֭מָרֶיהָ יִמְצ֣וּ יִשְׁתּ֑וּ כֹּ֝֗ל רִשְׁעֵי־אָֽרֶץ׃ ‬"
  },
  {
    "bookId": 19,
    "chapterId": 75,
    "verseId": 10,
    "text": "וַ֭אֲנִי אַגִּ֣יד לְעֹלָ֑ם אֲ֝זַמְּרָ֗ה לֵאלֹהֵ֥י יַעֲקֹֽב׃ ‬"
  },
  {
    "bookId": 19,
    "chapterId": 75,
    "verseId": 11,
    "text": "וְכָל־קַרְנֵ֣י רְשָׁעִ֣ים אֲגַדֵּ֑עַ תְּ֝רוֹמַ֗מְנָה קַֽרְנ֥וֹת צַדִּֽיק׃ ‬"
  }
]