[
  {
    "bookId": 19,
    "chapterId": 89,
    "verseId": 1,
    "text": "מַ֝שְׂכִּ֗יל לְאֵיתָ֥ן הָֽאֶזְרָחִֽי׃ ‬"
  },
  {
    "bookId": 19,
    "chapterId": 89,
    "verseId": 2,
    "text": "חַֽסְדֵ֣י יְ֭הוָה עוֹלָ֣ם אָשִׁ֑ירָה לְדֹ֥ר וָדֹ֓ר ׀ אוֹדִ֖יעַ אֱמוּנָתְךָ֣ בְּפִֽי׃ ‬"
  },
  {
    "bookId": 19,
    "chapterId": 89,
    "verseId": 3,
    "text": "כִּֽי־אָמַ֗רְתִּי ע֭וֹלָם חֶ֣סֶד יִבָּנֶ֑ה שָׁמַ֓יִם ׀ תָּכִ֖ן אֱמוּנָתְךָ֣ בָהֶֽם׃ ‬"
  },
  {
    "bookId": 19,
    "chapterId": 89,
    "verseId": 4,
    "text": "כָּרַ֣תִּֽי בְ֭רִית לִבְחִירִ֑י נִ֝שְׁבַּ֗עְתִּי לְדָוִ֥ד עַבְדִּֽי׃ ‬"
  },
  {
    "bookId": 19,
    "chapterId": 89,
    "verseId": 5,
    "text": "עַד־ע֭וֹלָם אָכִ֣ין זַרְעֶ֑ךָ וּבָנִ֨יתִי לְדֹר־וָד֖וֹר כִּסְאֲךָ֣ סֶֽלָה׃ ‬"
  },
  {
    "bookId": 19,
    "chapterId": 89,
    "verseId": 6,
    "text": "וְי֘וֹד֤וּ שָׁמַ֣יִם פִּלְאֲךָ֣ יְהוָ֑ה אַף־אֱ֝מֽוּנָתְךָ֗ בִּקְהַ֥ל קְדֹשִֽׁים׃ ‬"
  },
  {
    "bookId": 19,
    "chapterId": 89,
    "verseId": 7,
    "text": "כִּ֤י מִ֣י בַ֭שַּׁחַק יַעֲרֹ֣ךְ לַיהוָ֑ה יִדְמֶ֥ה לַ֝יהוָ֗ה בִּבְנֵ֥י אֵלִים׃ ‬"
  },
  {
    "bookId": 19,
    "chapterId": 89,
    "verseId": 8,
    "text": "אֵ֣ל נַ֭עֲרָץ בְּסוֹד־קְדֹשִׁ֣ים רַבָּ֑ה וְ֝נוֹרָ֗א עַל־כָּל־סְבִיבָֽיו׃ ‬"
  },
  {
    "bookId": 19,
    "chapterId": 89,
    "verseId": 9,
    "text": "יְהוָ֤ה ׀ אֱלֹ֘הֵ֤י צְבָא֗וֹת מִֽי־כָֽמ֖וֹךָ חֲסִ֥ין ׀ יָ֑הּ וֶ֝אֱמֽוּנָתְךָ֗ סְבִיבוֹתֶֽיךָ׃ ‬"
  },
  {
    "bookId": 19,
    "chapterId": 89,
    "verseId": 10,
    "text": "אַתָּ֣ה מ֭וֹשֵׁל בְּגֵא֣וּת הַיָּ֑ם בְּשׂ֥וֹא גַ֝לָּ֗יו אַתָּ֥ה תְשַׁבְּחֵֽם׃ ‬"
  },
  {
    "bookId": 19,
    "chapterId": 89,
    "verseId": 11,
    "text": "אַתָּ֤ה דִכִּ֣אתָ כֶחָלָ֣ל רָ֑הַב בִּזְר֥וֹעַ עֻ֝זְּךָ֗ פִּזַּ֥רְתָּ אוֹיְבֶֽיךָ׃ ‬"
  },
  {
    "bookId": 19,
    "chapterId": 89,
    "verseId": 12,
    "text": "לְךָ֣ שָׁ֭מַיִם אַף־לְךָ֥ אָ֑רֶץ תֵּבֵ֥ל וּ֝מְלֹאָ֗הּ אַתָּ֥ה יְסַדְתָּֽם׃ ‬"
  },
  {
    "bookId": 19,
    "chapterId": 89,
    "verseId": 13,
    "text": "צָפ֣וֹן וְ֭יָמִין אַתָּ֣ה בְרָאתָ֑ם תָּב֥וֹר וְ֝חֶרְמ֗וֹן בְּשִׁמְךָ֥ יְרַנֵּֽנוּ׃ ‬"
  },
  {
    "bookId": 19,
    "chapterId": 89,
    "verseId": 14,
    "text": "לְךָ֣ זְ֭רוֹעַ עִם־גְּבוּרָ֑ה תָּעֹ֥ז יָ֝דְךָ֗ תָּר֥וּם יְמִינֶֽךָ׃ ‬"
  },
  {
    "bookId": 19,
    "chapterId": 89,
    "verseId": 15,
    "text": "צֶ֣דֶק וּ֭מִשְׁפָּט מְכ֣וֹן כִּסְאֶ֑ךָ חֶ֥סֶד וֶ֝אֱמֶ֗ת יְֽקַדְּמ֥וּ פָנֶֽיךָ׃ ‬"
  },
  {
    "bookId": 19,
    "chapterId": 89,
    "verseId": 16,
    "text": "אַשְׁרֵ֣י הָ֭עָם יוֹדְעֵ֣י תְרוּעָ֑ה יְ֝הוָ֗ה בְּֽאוֹר־פָּנֶ֥יךָ יְהַלֵּכֽוּן׃ ‬"
  },
  {
    "bookId": 19,
    "chapterId": 89,
    "verseId": 17,
    "text": "בְּ֭שִׁמְךָ יְגִיל֣וּן כָּל־הַיּ֑וֹם וּבְצִדְקָתְךָ֥ יָרֽוּמוּ׃ ‬"
  },
  {
    "bookId": 19,
    "chapterId": 89,
    "verseId": 18,
    "text": "כִּֽי־תִפְאֶ֣רֶת עֻזָּ֣מוֹ אָ֑תָּה וּ֝בִרְצֹנְךָ֗ *תרים **תָּר֥וּם קַרְנֵֽנוּ׃ ‬"
  },
  {
    "bookId": 19,
    "chapterId": 89,
    "verseId": 19,
    "text": "כִּ֣י לַֽ֭יהוָה מָֽגִנֵּ֑נוּ וְלִקְד֖וֹשׁ יִשְׂרָאֵ֣ל מַלְכֵּֽנוּ׃ ‬"
  },
  {
    "bookId": 19,
    "chapterId": 89,
    "verseId": 20,
    "text": "אָ֤ז דִּבַּ֥רְתָּֽ־בְחָ֡זוֹן לַֽחֲסִידֶ֗יךָ וַתֹּ֗אמֶר שִׁוִּ֣יתִי עֵ֭זֶר עַל־גִּבּ֑וֹר הֲרִימ֖וֹתִי בָח֣וּר מֵעָֽם׃ ‬"
  },
  {
    "bookId": 19,
    "chapterId": 89,
    "verseId": 21,
    "text": "מָ֭צָאתִי דָּוִ֣ד עַבְדִּ֑י בְּשֶׁ֖מֶן קָדְשִׁ֣י מְשַׁחְתִּֽיו׃ ‬"
  },
  {
    "bookId": 19,
    "chapterId": 89,
    "verseId": 22,
    "text": "אֲשֶׁ֣ר יָ֭דִי תִּכּ֣וֹן עִמּ֑וֹ אַף־זְרוֹעִ֥י תְאַמְּצֶֽנּוּ׃ ‬"
  },
  {
    "bookId": 19,
    "chapterId": 89,
    "verseId": 23,
    "text": "לֹֽא־יַשִּׁ֣א אוֹיֵ֣ב בּ֑וֹ וּבֶן־עַ֝וְלָ֗ה לֹ֣א יְעַנֶּֽנּוּ׃ ‬"
  },
  {
    "bookId": 19,
    "chapterId": 89,
    "verseId": 24,
    "text": "וְכַתּוֹתִ֣י מִפָּנָ֣יו צָרָ֑יו וּמְשַׂנְאָ֥יו אֶגּֽוֹף׃ ‬"
  },
  {
    "bookId": 19,
    "chapterId": 89,
    "verseId": 25,
    "text": "וֶֽאֶֽמוּנָתִ֣י וְחַסְדִּ֣י עִמּ֑וֹ וּ֝בִשְׁמִ֗י תָּר֥וּם קַרְנֽוֹ׃ ‬"
  },
  {
    "bookId": 19,
    "chapterId": 89,
    "verseId": 26,
    "text": "וְשַׂמְתִּ֣י בַיָּ֣ם יָד֑וֹ וּֽבַנְּהָר֥וֹת יְמִינֽוֹ׃ ‬"
  },
  {
    "bookId": 19,
    "chapterId": 89,
    "verseId": 27,
    "text": "ה֣וּא יִ֭קְרָאֵנִי אָ֣בִי אָ֑תָּה אֵ֝לִ֗י וְצ֣וּר יְשׁוּעָתִֽי׃ ‬"
  },
  {
    "bookId": 19,
    "chapterId": 89,
    "verseId": 28,
    "text": "אַף־אָ֭נִי בְּכ֣וֹר אֶתְּנֵ֑הוּ עֶ֝לְי֗וֹן לְמַלְכֵי־אָֽרֶץ׃ ‬"
  },
  {
    "bookId": 19,
    "chapterId": 89,
    "verseId": 29,
    "text": "לְ֭עוֹלָ֗ם *אשמור־**אֶשְׁמָר־ל֣וֹ חַסְדִּ֑י וּ֝בְרִיתִ֗י נֶאֱמֶ֥נֶת לֽוֹ׃ ‬"
  },
  {
    "bookId": 19,
    "chapterId": 89,
    "verseId": 30,
    "text": "וְשַׂמְתִּ֣י לָעַ֣ד זַרְע֑וֹ וְ֝כִסְא֗וֹ כִּימֵ֥י שָׁמָֽיִם׃ ‬"
  },
  {
    "bookId": 19,
    "chapterId": 89,
    "verseId": 31,
    "text": "אִם־יַֽעַזְב֣וּ בָ֭נָיו תּוֹרָתִ֑י וּ֝בְמִשְׁפָּטַ֗י לֹ֣א יֵלֵכֽוּן׃ ‬"
  },
  {
    "bookId": 19,
    "chapterId": 89,
    "verseId": 32,
    "text": "אִם־חֻקֹּתַ֥י יְחַלֵּ֑לוּ וּ֝מִצְוֺתַ֗י לֹ֣א יִשְׁמֹֽרוּ׃ ‬"
  },
  {
    "bookId": 19,
    "chapterId": 89,
    "verseId": 33,
    "text": "וּפָקַדְתִּ֣י בְשֵׁ֣בֶט פִּשְׁעָ֑ם וּבִנְגָעִ֥ים עֲוֺנָֽם׃ ‬"
  },
  {
    "bookId": 19,
    "chapterId": 89,
    "verseId": 34,
    "text": "וְ֭חַסְדִּי לֹֽא־אָפִ֣יר מֵֽעִמּ֑וֹ וְלֹֽא־אֲ֝שַׁקֵּ֗ר בֶּאֱמוּנָתִֽי׃ ‬"
  },
  {
    "bookId": 19,
    "chapterId": 89,
    "verseId": 35,
    "text": "לֹא־אֲחַלֵּ֥ל בְּרִיתִ֑י וּמוֹצָ֥א שְׂ֝פָתַ֗י לֹ֣א אֲשַׁנֶּֽה׃ ‬"
  },
  {
    "bookId": 19,
    "chapterId": 89,
    "verseId": 36,
    "text": "אַ֭חַת נִשְׁבַּ֣עְתִּי בְקָדְשִׁ֑י אִֽם־לְדָוִ֥ד אֲכַזֵּֽב׃ ‬"
  },
  {
    "bookId": 19,
    "chapterId": 89,
    "verseId": 37,
    "text": "זַ֭רְעוֹ לְעוֹלָ֣ם יִהְיֶ֑ה וְכִסְא֖וֹ כַשֶּׁ֣מֶשׁ נֶגְדִּֽי׃ ‬"
  },
  {
    "bookId": 19,
    "chapterId": 89,
    "verseId": 38,
    "text": "כְּ֭יָרֵחַ יִכּ֣וֹן עוֹלָ֑ם וְעֵ֥ד בַּ֝שַּׁ֗חַק נֶאֱמָ֥ן סֶֽלָה׃ ‬"
  },
  {
    "bookId": 19,
    "chapterId": 89,
    "verseId": 39,
    "text": "וְאַתָּ֣ה זָ֭נַחְתָּ וַתִּמְאָ֑ס הִ֝תְעַבַּ֗רְתָּ עִם־מְשִׁיחֶֽךָ׃ ‬"
  },
  {
    "bookId": 19,
    "chapterId": 89,
    "verseId": 40,
    "text": "נֵ֭אַרְתָּה בְּרִ֣ית עַבְדֶּ֑ךָ חִלַּ֖לְתָּ לָאָ֣רֶץ נִזְרֽוֹ׃ ‬"
  },
  {
    "bookId": 19,
    "chapterId": 89,
    "verseId": 41,
    "text": "פָּרַ֥צְתָּ כָל־גְּדֵרֹתָ֑יו שַׂ֖מְתָּ מִבְצָרָ֣יו מְחִתָּה׃ ‬"
  },
  {
    "bookId": 19,
    "chapterId": 89,
    "verseId": 42,
    "text": "שַׁ֭סֻּהוּ כָּל־עֹ֣בְרֵי דָ֑רֶךְ הָיָ֥ה חֶ֝רְפָּ֗ה לִשְׁכֵנֽ͏ָיו׃ ‬"
  },
  {
    "bookId": 19,
    "chapterId": 89,
    "verseId": 43,
    "text": "הֲ֭רִימוֹתָ יְמִ֣ין צָרָ֑יו הִ֝שְׂמַ֗חְתָּ כָּל־אוֹיְבָֽיו׃ ‬"
  },
  {
    "bookId": 19,
    "chapterId": 89,
    "verseId": 44,
    "text": "אַף־תָּ֭שִׁיב צ֣וּר חַרְבּ֑וֹ וְלֹ֥א הֲ֝קֵימֹת֗וֹ בַּמִּלְחָמָֽה׃ ‬"
  },
  {
    "bookId": 19,
    "chapterId": 89,
    "verseId": 45,
    "text": "הִשְׁבַּ֥תָּ מִטְּהָר֑וֹ וְ֝כִסְא֗וֹ לָאָ֥רֶץ מִגַּֽרְתָּה׃ ‬"
  },
  {
    "bookId": 19,
    "chapterId": 89,
    "verseId": 46,
    "text": "הִ֭קְצַרְתָּ יְמֵ֣י עֲלוּמָ֑יו הֶֽעֱטִ֨יתָ עָלָ֖יו בּוּשָׁ֣ה סֶֽלָה׃ ‬"
  },
  {
    "bookId": 19,
    "chapterId": 89,
    "verseId": 47,
    "text": "עַד־מָ֣ה יְ֭הוָה תִּסָּתֵ֣ר לָנֶ֑צַח תִּבְעַ֖ר כְּמוֹ־אֵ֣שׁ חֲמָתֶֽךָ׃ ‬"
  },
  {
    "bookId": 19,
    "chapterId": 89,
    "verseId": 48,
    "text": "זְכָר־אֲנִ֥י מֶה־חָ֑לֶד עַל־מַה־שָּׁ֝֗וְא בָּרָ֥אתָ כָל־בְּנֵי־אָדָֽם׃ ‬"
  },
  {
    "bookId": 19,
    "chapterId": 89,
    "verseId": 49,
    "text": "מִ֤י גֶ֣בֶר יִֽ֭חְיֶה וְלֹ֣א יִרְאֶה־מָּ֑וֶת יְמַלֵּ֨ט נַפְשׁ֖וֹ מִיַּד־שְׁא֣וֹל סֶֽלָה׃ ‬"
  },
  {
    "bookId": 19,
    "chapterId": 89,
    "verseId": 50,
    "text": "אַיֵּ֤ה ׀ חֲסָדֶ֖יךָ הָרִאשֹׁנִ֥ים ׀ אֲדֹנָ֑י נִשְׁבַּ֥עְתָּ לְ֝דָוִ֗ד בֶּאֱמוּנָתֶֽךָ׃ ‬"
  },
  {
    "bookId": 19,
    "chapterId": 89,
    "verseId": 51,
    "text": "זְכֹ֣ר אֲ֭דֹנָי חֶרְפַּ֣ת עֲבָדֶ֑יךָ שְׂאֵתִ֥י בְ֝חֵיקִ֗י כָּל־רַבִּ֥ים עַמִּֽים׃ ‬"
  },
  {
    "bookId": 19,
    "chapterId": 89,
    "verseId": 52,
    "text": "אֲשֶׁ֤ר חֵרְפ֖וּ אוֹיְבֶ֥יךָ ׀ יְהוָ֑ה אֲשֶׁ֥ר חֵ֝רְפ֗וּ עִקְּב֥וֹת מְשִׁיחֶֽךָ׃ ‬"
  },
  {
    "bookId": 19,
    "chapterId": 89,
    "verseId": 53,
    "text": "בָּר֖וּךְ יְהוָ֥ה לְ֝עוֹלָ֗ם אָ֘מֵ֥ן ׀ וְאָמֵֽן׃ ‬"
  }
]