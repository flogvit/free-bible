[
  {
    "bookId": 19,
    "chapterId": 18,
    "verseId": 1,
    "text": "לַמְנַצֵּ֤חַ ׀ לְעֶ֥בֶד יְהוָ֗ה לְדָ֫וִ֥ד אֲשֶׁ֤ר דִּבֶּ֨ר ׀ לַיהוָ֗ה אֶת־דִּ֭בְרֵי הַשִּׁירָ֣ה הַזֹּ֑את בְּי֤וֹם הִֽצִּיל־יְהוָ֘ה אוֹת֥וֹ מִכַּ֥ף כָּל־אֹ֝יְבָ֗יו וּמִיַּ֥ד שָׁאֽוּל׃ ‬"
  },
  {
    "bookId": 19,
    "chapterId": 18,
    "verseId": 2,
    "text": "וַיֹּאמַ֡ר אֶרְחָמְךָ֖ יְהוָ֣ה חִזְקִֽי׃ ‬"
  },
  {
    "bookId": 19,
    "chapterId": 18,
    "verseId": 3,
    "text": "יְהוָ֤ה ׀ סַֽלְעִ֥י וּמְצוּדָתִ֗י וּמְפַ֫לְטִ֥י אֵלִ֣י צ֭וּרִי אֶֽחֱסֶה־בּ֑וֹ מָֽגִנִּ֥י וְקֶֽרֶן־יִ֝שְׁעִ֗י מִשְׂגַּבִּֽי׃ ‬"
  },
  {
    "bookId": 19,
    "chapterId": 18,
    "verseId": 4,
    "text": "מְ֭הֻלָּל אֶקְרָ֣א יְהוָ֑ה וּמִן־אֹ֝יְבַ֗י אִוָּשֵֽׁעַ׃ ‬"
  },
  {
    "bookId": 19,
    "chapterId": 18,
    "verseId": 5,
    "text": "אֲפָפ֥וּנִי חֶבְלֵי־מָ֑וֶת וְֽנַחֲלֵ֖י בְלִיַּ֣עַל יְבַֽעֲתֽוּנִי׃ ‬"
  },
  {
    "bookId": 19,
    "chapterId": 18,
    "verseId": 6,
    "text": "חֶבְלֵ֣י שְׁא֣וֹל סְבָב֑וּנִי קִ֝דְּמ֗וּנִי מ֣וֹקְשֵׁי מָֽוֶת׃ ‬"
  },
  {
    "bookId": 19,
    "chapterId": 18,
    "verseId": 7,
    "text": "בַּצַּר־לִ֤י ׀ אֶֽקֲ‪[c]‬רָ֣א יְהוָה֮ וְאֶל־אֱלֹהַ֢י אֲשַׁ֫וֵּ֥עַ יִשְׁמַ֣ע מֵהֵיכָל֣וֹ קוֹלִ֑י וְ֝שַׁוְעָתִ֗י לְפָנָ֤יו ׀ תָּב֬וֹא בְאָזְנָֽיו׃ ‬"
  },
  {
    "bookId": 19,
    "chapterId": 18,
    "verseId": 8,
    "text": "וַתִּגְעַ֬שׁ וַתִּרְעַ֨שׁ ׀ הָאָ֗רֶץ וּמוֹסְדֵ֣י הָרִ֣ים יִרְגָּ֑זוּ וַ֝יִּתְגָּֽעֲשׁ֗וּ כִּי־חָ֥רָה לֽוֹ׃ ‬"
  },
  {
    "bookId": 19,
    "chapterId": 18,
    "verseId": 9,
    "text": "עָ֘לָ֤ה עָשָׁ֨ן ׀ בְּאַפּ֗וֹ וְאֵשׁ־מִפִּ֥יו תֹּאכֵ֑ל גֶּ֝חָלִ֗ים בָּעֲר֥וּ מִמֶּֽנּוּ׃ ‬"
  },
  {
    "bookId": 19,
    "chapterId": 18,
    "verseId": 10,
    "text": "וַיֵּ֣ט שָׁ֭מַיִם וַיֵּרַ֑ד וַ֝עֲרָפֶ֗ל תַּ֣חַת רַגְלֽ͏ָיו׃ ‬"
  },
  {
    "bookId": 19,
    "chapterId": 18,
    "verseId": 11,
    "text": "וַיִּרְכַּ֣ב עַל־כְּ֭רוּב וַיָּעֹ֑ף וַ֝יֵּ֗דֶא עַל־כַּנְפֵי־רֽוּחַ׃ ‬"
  },
  {
    "bookId": 19,
    "chapterId": 18,
    "verseId": 12,
    "text": "יָ֤שֶׁת חֹ֨שֶׁךְ ׀ סִתְר֗וֹ סְבִֽיבוֹתָ֥יו סֻכָּת֑וֹ חֶשְׁכַת־מַ֝֗יִם עָבֵ֥י שְׁחָקִֽים׃ ‬"
  },
  {
    "bookId": 19,
    "chapterId": 18,
    "verseId": 13,
    "text": "מִנֹּ֗גַהּ נֶ֫גְדּ֥וֹ עָבָ֥יו עָבְר֑וּ בָּ֝רָ֗ד וְגַֽחֲלֵי־אֵֽשׁ׃ ‬"
  },
  {
    "bookId": 19,
    "chapterId": 18,
    "verseId": 14,
    "text": "וַיַּרְעֵ֬ם בַּשָּׁמַ֨יִם ׀ יְֽהוָ֗ה וְ֭עֶלְיוֹן יִתֵּ֣ן קֹל֑וֹ בָּ֝רָ֗ד וְגַֽחֲלֵי־אֵֽשׁ׃ ‬"
  },
  {
    "bookId": 19,
    "chapterId": 18,
    "verseId": 15,
    "text": "וַיִּשְׁלַ֣ח חִ֭צָּיו וַיְפִיצֵ֑ם וּבְרָקִ֥ים רָ֝ב וַיְהֻמֵּֽם׃ ‬"
  },
  {
    "bookId": 19,
    "chapterId": 18,
    "verseId": 16,
    "text": "וַיֵּ֤רָא֨וּ ׀ אֲפִ֥יקֵי מַ֗יִם וַֽיִּגָּלוּ֮ מוֹסְד֢וֹת תֵּ֫בֵ֥ל מִגַּעֲרָ֣תְךָ֣ יְהוָ֑ה מִ֝נִּשְׁמַ֗ת ר֣וּחַ אַפֶּֽךָ׃ ‬"
  },
  {
    "bookId": 19,
    "chapterId": 18,
    "verseId": 17,
    "text": "יִשְׁלַ֣ח מִ֭מָּרוֹם יִקָּחֵ֑נִי יַֽ֝מְשֵׁ֗נִי מִמַּ֥יִם רַבִּֽים׃ ‬"
  },
  {
    "bookId": 19,
    "chapterId": 18,
    "verseId": 18,
    "text": "יַצִּילֵ֗נִי מֵאֹיְבִ֥י עָ֑ז וּ֝מִשֹּׂנְאַ֗י כִּֽי־אָמְצ֥וּ מִמֶּֽנִּי׃ ‬"
  },
  {
    "bookId": 19,
    "chapterId": 18,
    "verseId": 19,
    "text": "יְקַדְּמ֥וּנִי בְיוֹם־אֵידִ֑י וַֽיְהִי־יְהוָ֖ה לְמִשְׁעָ֣ן לִֽי׃ ‬"
  },
  {
    "bookId": 19,
    "chapterId": 18,
    "verseId": 20,
    "text": "וַיּוֹצִיאֵ֥נִי לַמֶּרְחָ֑ב יְ֝חַלְּצֵ֗נִי כִּ֘י חָ֥פֵֽץ בִּֽי׃ ‬"
  },
  {
    "bookId": 19,
    "chapterId": 18,
    "verseId": 21,
    "text": "יִגְמְלֵ֣נִי יְהוָ֣ה כְּצִדְקִ֑י כְּבֹ֥ר יָ֝דַ֗י יָשִׁ֥יב לִֽי׃ ‬"
  },
  {
    "bookId": 19,
    "chapterId": 18,
    "verseId": 22,
    "text": "כִּֽי־שָׁ֭מַרְתִּי דַּרְכֵ֣י יְהוָ֑ה וְלֹֽא־רָ֝שַׁ֗עְתִּי מֵאֱלֹהָֽי׃ ‬"
  },
  {
    "bookId": 19,
    "chapterId": 18,
    "verseId": 23,
    "text": "כִּ֣י כָל־מִשְׁפָּטָ֣יו לְנֶגְדִּ֑י וְ֝חֻקֹּתָ֗יו לֹא־אָסִ֥יר מֶֽנִּי׃ ‬"
  },
  {
    "bookId": 19,
    "chapterId": 18,
    "verseId": 24,
    "text": "וָאֱהִ֣י תָמִ֣ים עִמּ֑וֹ וָ֝אֶשְׁתַּמֵּ֗ר מֵעֲוֺנִֽי׃ ‬"
  },
  {
    "bookId": 19,
    "chapterId": 18,
    "verseId": 25,
    "text": "וַיָּֽשֶׁב־יְהוָ֣ה לִ֣י כְצִדְקִ֑י כְּבֹ֥ר יָ֝דַ֗י לְנֶ֣גֶד עֵינָֽיו׃ ‬"
  },
  {
    "bookId": 19,
    "chapterId": 18,
    "verseId": 26,
    "text": "עִם־חָסִ֥יד תִּתְחַסָּ֑ד עִם־גְּבַ֥ר תָּ֝מִ֗ים תִּתַּמָּֽם׃ ‬"
  },
  {
    "bookId": 19,
    "chapterId": 18,
    "verseId": 27,
    "text": "עִם־נָבָ֥ר תִּתְבָּרָ֑ר וְעִם־עִ֝קֵּ֗שׁ תִּתְפַּתָּֽל׃ ‬"
  },
  {
    "bookId": 19,
    "chapterId": 18,
    "verseId": 28,
    "text": "כִּֽי־אַ֭תָּה עַם־עָנִ֣י תוֹשִׁ֑יעַ וְעֵינַ֖יִם רָמ֣וֹת תַּשְׁפִּֽיל׃ ‬"
  },
  {
    "bookId": 19,
    "chapterId": 18,
    "verseId": 29,
    "text": "כִּֽי־אַ֭תָּה תָּאִ֣יר נֵרִ֑י יְהוָ֥ה אֱ֝לֹהַ֗י יַגִּ֥יהַּ חָשְׁכִּֽי׃ ‬"
  },
  {
    "bookId": 19,
    "chapterId": 18,
    "verseId": 30,
    "text": "כִּֽי־בְ֭ךָ אָרֻ֣ץ גְּד֑וּד וּ֝בֵֽאלֹהַ֗י אֲדַלֶּג־שֽׁוּר׃ ‬"
  },
  {
    "bookId": 19,
    "chapterId": 18,
    "verseId": 31,
    "text": "הָאֵל֮ תָּמִ֢ים דַּ֫רְכּ֥וֹ אִמְרַֽת־יְהוָ֥ה צְרוּפָ֑ה מָגֵ֥ן ה֝֗וּא לְכֹ֤ל ׀ הַחֹסִ֬ים בּֽוֹ׃ ‬"
  },
  {
    "bookId": 19,
    "chapterId": 18,
    "verseId": 32,
    "text": "כִּ֤י מִ֣י אֱ֭לוֹהַּ מִבַּלְעֲדֵ֣י יְהוָ֑ה וּמִ֥י צ֝֗וּר זוּלָתִ֥י אֱלֹהֵֽינוּ׃ ‬"
  },
  {
    "bookId": 19,
    "chapterId": 18,
    "verseId": 33,
    "text": "הָ֭אֵל הַמְאַזְּרֵ֣נִי חָ֑יִל וַיִּתֵּ֖ן תָּמִ֣ים דַּרְכִּֽי׃ ‬"
  },
  {
    "bookId": 19,
    "chapterId": 18,
    "verseId": 34,
    "text": "מְשַׁוֶּ֣ה רַ֭גְלַי כָּאַיָּל֑וֹת וְעַ֥ל בָּ֝מֹתַ֗י יַעֲמִידֵֽנִי׃ ‬"
  },
  {
    "bookId": 19,
    "chapterId": 18,
    "verseId": 35,
    "text": "מְלַמֵּ֣ד יָ֭דַי לַמִּלְחָמָ֑ה וְֽנִחֲתָ֥ה קֶֽשֶׁת־נְ֝חוּשָׁ֗ה זְרוֹעֹתָֽי׃ ‬"
  },
  {
    "bookId": 19,
    "chapterId": 18,
    "verseId": 36,
    "text": "וַתִּתֶּן־לִי֮ מָגֵ֢ן יִ֫שְׁעֶ֥ךָ וִֽימִינְךָ֥ תִסְעָדֵ֑נִי וְֽעַנְוַתְךָ֥ תַרְבֵּֽנִי׃ ‬"
  },
  {
    "bookId": 19,
    "chapterId": 18,
    "verseId": 37,
    "text": "תַּרְחִ֣יב צַעֲדִ֣י תַחְתָּ֑י וְלֹ֥א מָ֝עֲד֗וּ קַרְסֻלָּֽי׃ ‬"
  },
  {
    "bookId": 19,
    "chapterId": 18,
    "verseId": 38,
    "text": "אֶרְדּ֣וֹף א֭וֹיְבַי וְאַשִּׂיגֵ֑ם וְלֹֽא־אָ֝שׁוּב עַד־כַּלּוֹתָֽם׃ ‬"
  },
  {
    "bookId": 19,
    "chapterId": 18,
    "verseId": 39,
    "text": "אֶ֭מְחָצֵם וְלֹא־יֻ֣כְלוּ ק֑וּם יִ֝פְּל֗וּ תַּ֣חַת רַגְלָֽי׃ ‬"
  },
  {
    "bookId": 19,
    "chapterId": 18,
    "verseId": 40,
    "text": "וַתְּאַזְּרֵ֣נִי חַ֭יִל לַמִּלְחָמָ֑ה תַּכְרִ֖יעַ קָמַ֣י תַּחְתָּֽי׃ ‬"
  },
  {
    "bookId": 19,
    "chapterId": 18,
    "verseId": 41,
    "text": "וְֽאֹיְבַ֗י נָתַ֣תָּה לִּ֣י עֹ֑רֶף וּ֝מְשַׂנְאַ֗י אַצְמִיתֵֽם׃ ‬"
  },
  {
    "bookId": 19,
    "chapterId": 18,
    "verseId": 42,
    "text": "יְשַׁוְּע֥וּ וְאֵין־מוֹשִׁ֑יעַ עַל־יְ֝הוָ֗ה וְלֹ֣א עָנָֽם׃ ‬"
  },
  {
    "bookId": 19,
    "chapterId": 18,
    "verseId": 43,
    "text": "וְֽאֶשְׁחָקֵ֗ם כְּעָפָ֥ר עַל־פְּנֵי־ר֑וּחַ כְּטִ֖יט חוּצ֣וֹת אֲרִיקֵֽם׃ ‬"
  },
  {
    "bookId": 19,
    "chapterId": 18,
    "verseId": 44,
    "text": "תְּפַלְּטֵנִי֮ מֵרִ֢יבֵ֫י עָ֥ם תְּ֭שִׂימֵנִי לְרֹ֣אשׁ גּוֹיִ֑ם עַ֖ם לֹא־יָדַ֣עְתִּי יַֽעַבְדֽוּנִי׃ ‬"
  },
  {
    "bookId": 19,
    "chapterId": 18,
    "verseId": 45,
    "text": "לְשֵׁ֣מַֽע אֹ֭זֶן יִשָּׁ֣מְעוּ לִ֑י בְּנֵֽי־נֵ֝כָ֗ר יְכַחֲשׁוּ־לִֽי׃ ‬"
  },
  {
    "bookId": 19,
    "chapterId": 18,
    "verseId": 46,
    "text": "בְּנֵי־נֵכָ֥ר יִבֹּ֑לוּ וְ֝יַחְרְג֗וּ מִֽמִּסְגְּרֽוֹתֵיהֶֽם׃ ‬"
  },
  {
    "bookId": 19,
    "chapterId": 18,
    "verseId": 47,
    "text": "חַי־יְ֭הוָה וּבָר֣וּךְ צוּרִ֑י וְ֝יָר֗וּם אֱלוֹהֵ֥י יִשְׁעִֽי׃ ‬"
  },
  {
    "bookId": 19,
    "chapterId": 18,
    "verseId": 48,
    "text": "הָאֵ֗ל הַנּוֹתֵ֣ן נְקָמ֣וֹת לִ֑י וַיַּדְבֵּ֖ר עַמִּ֣ים תַּחְתָּֽי׃ ‬"
  },
  {
    "bookId": 19,
    "chapterId": 18,
    "verseId": 49,
    "text": "מְפַלְּטִ֗י מֵאֹ֫יְבָ֥י אַ֣ף מִן־קָ֭מַי תְּרוֹמְמֵ֑נִי מֵאִ֥ישׁ חָ֝מָ֗ס תַּצִּילֵֽנִי׃ ‬"
  },
  {
    "bookId": 19,
    "chapterId": 18,
    "verseId": 50,
    "text": "עַל־כֵּ֤ן ׀ אוֹדְךָ֖ בַגּוֹיִ֥ם ׀ יְהוָ֑ה וּלְשִׁמְךָ֥ אֲזַמֵּֽרָה׃ ‬"
  },
  {
    "bookId": 19,
    "chapterId": 18,
    "verseId": 51,
    "text": "*מגדל **מַגְדִּיל֮ יְשׁוּע֢וֹת מַ֫לְכּ֥וֹ וְעֹ֤שֶׂה חֶ֨סֶד ׀ לִמְשִׁיח֗וֹ לְדָוִ֥ד וּלְזַרְע֗וֹ עַד־עוֹלָֽם׃ ‬"
  }
]