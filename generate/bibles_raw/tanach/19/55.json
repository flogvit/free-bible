[
  {
    "bookId": 19,
    "chapterId": 55,
    "verseId": 1,
    "text": "לַמְנַצֵּ֥חַ בִּנְגִינֹ֗ת מַשְׂכִּ֥יל לְדָוִֽד׃ ‬"
  },
  {
    "bookId": 19,
    "chapterId": 55,
    "verseId": 2,
    "text": "הַאֲזִ֣ינָה אֱ֭לֹהִים תְּפִלָּתִ֑י וְאַל־תִּ֝תְעַלַּ֗ם מִתְּחִנָּתִֽי׃ ‬"
  },
  {
    "bookId": 19,
    "chapterId": 55,
    "verseId": 3,
    "text": "הַקְשִׁ֣יבָה לִּ֣י וַעֲנֵ֑נִי אָרִ֖יד בְּשִׂיחִ֣י וְאָהִֽימָה׃ ‬"
  },
  {
    "bookId": 19,
    "chapterId": 55,
    "verseId": 4,
    "text": "מִקּ֤וֹל אוֹיֵ֗ב מִפְּנֵ֣י עָקַ֣ת רָשָׁ֑ע כִּי־יָמִ֥יטוּ עָלַ֥י אָ֝֗וֶן וּבְאַ֥ף יִשְׂטְמֽוּנִי׃ ‬"
  },
  {
    "bookId": 19,
    "chapterId": 55,
    "verseId": 5,
    "text": "לִ֭בִּי יָחִ֣יל בְּקִרְבִּ֑י וְאֵימ֥וֹת מָ֝֗וֶת נָפְל֥וּ עָלָֽי׃ ‬"
  },
  {
    "bookId": 19,
    "chapterId": 55,
    "verseId": 6,
    "text": "יִרְאָ֣ה וָ֭רַעַד יָ֣בֹא בִ֑י וַ֝תְּכַסֵּ֗נִי פַּלָּצֽוּת׃ ‬"
  },
  {
    "bookId": 19,
    "chapterId": 55,
    "verseId": 7,
    "text": "וָאֹמַ֗ר מִֽי־יִתֶּן־לִּ֣י אֵ֭בֶר כַּיּוֹנָ֗ה אָע֥וּפָה וְאֶשְׁכֹּֽנָה׃ ‬"
  },
  {
    "bookId": 19,
    "chapterId": 55,
    "verseId": 8,
    "text": "הִ֭נֵּה אַרְחִ֣יק נְדֹ֑ד אָלִ֖ין בַּמִּדְבָּ֣ר סֶֽלָה׃ ‬"
  },
  {
    "bookId": 19,
    "chapterId": 55,
    "verseId": 9,
    "text": "אָחִ֣ישָׁה מִפְלָ֣ט לִ֑י מֵר֖וּחַ סֹעָ֣ה מִסָּֽעַר׃ ‬"
  },
  {
    "bookId": 19,
    "chapterId": 55,
    "verseId": 10,
    "text": "בַּלַּ֣ע אֲ֭דֹנָי פַּלַּ֣ג לְשׁוֹנָ֑ם כִּֽי־רָאִ֨יתִי חָמָ֖ס וְרִ֣יב בָּעִֽיר׃ ‬"
  },
  {
    "bookId": 19,
    "chapterId": 55,
    "verseId": 11,
    "text": "יוֹמָ֤ם וָלַ֗יְלָה יְסוֹבְבֻ֥הָ עַל־חוֹמֹתֶ֑יהָ וְאָ֖וֶן וְעָמָ֣ל בְּקִרְבָּֽהּ׃ ‬"
  },
  {
    "bookId": 19,
    "chapterId": 55,
    "verseId": 12,
    "text": "הַוּ֥וֹת בְּקִרְבָּ֑הּ וְֽלֹא־יָמִ֥ישׁ מֵ֝רְחֹבָ֗הּ תֹּ֣ךְ וּמִרְמָֽה׃ ‬"
  },
  {
    "bookId": 19,
    "chapterId": 55,
    "verseId": 13,
    "text": "כִּ֤י לֹֽא־אוֹיֵ֥ב יְחָֽרְפֵ֗נִי וְאֶ֫שָּׂ֥א לֹֽא־מְ֭שַׂנְאִי עָלַ֣י הִגְדִּ֑יל וְאֶסָּתֵ֥ר מִמֶּֽנּוּ׃ ‬"
  },
  {
    "bookId": 19,
    "chapterId": 55,
    "verseId": 14,
    "text": "וְאַתָּ֣ה אֱנ֣וֹשׁ כְּעֶרְכִּ֑י אַ֝לּוּפִ֗י וּמְיֻדָּֽעִי׃ ‬"
  },
  {
    "bookId": 19,
    "chapterId": 55,
    "verseId": 15,
    "text": "אֲשֶׁ֣ר יַ֭חְדָּו נַמְתִּ֣יק ס֑וֹד בְּבֵ֥ית אֱ֝לֹהִ֗ים נְהַלֵּ֥ךְ בְּרָֽגֶשׁ׃ ‬"
  },
  {
    "bookId": 19,
    "chapterId": 55,
    "verseId": 16,
    "text": "*ישימות **יַשִּׁ֤י **מָ֨וֶת ׀ עָלֵ֗ימוֹ יֵרְד֣וּ שְׁא֣וֹל חַיִּ֑ים כִּֽי־רָע֖וֹת בִּמְגוּרָ֣ם בְּקִרְבָּֽם׃ ‬"
  },
  {
    "bookId": 19,
    "chapterId": 55,
    "verseId": 17,
    "text": "אֲ֭נִי אֶל־אֱלֹהִ֣ים אֶקְרָ֑א וַ֝יהוָ֗ה יוֹשִׁיעֵֽנִי׃ ‬"
  },
  {
    "bookId": 19,
    "chapterId": 55,
    "verseId": 18,
    "text": "עֶ֤רֶב וָבֹ֣קֶר וְ֭צָהֳרַיִם אָשִׂ֣יחָה וְאֶהֱמֶ֑ה וַיִּשְׁמַ֥ע קוֹלִֽי׃ ‬"
  },
  {
    "bookId": 19,
    "chapterId": 55,
    "verseId": 19,
    "text": "פָּ֘דָ֤ה בְשָׁל֣וֹם נַ֭פְשִׁי מִקֲּרָב־לִ֑י כִּֽי־בְ֝רַבִּ֗ים הָי֥וּ עִמָּדִֽי׃ ‬"
  },
  {
    "bookId": 19,
    "chapterId": 55,
    "verseId": 20,
    "text": "יִשְׁמַ֤ע ׀ אֵ֨ל ׀ וְֽיַעֲנֵם֮ וְיֹ֤שֵׁ֥ב קֶ֗דֶם סֶ֥לָה אֲשֶׁ֤ר אֵ֣ין חֲלִיפ֣וֹת לָ֑מוֹ וְלֹ֖א יָרְא֣וּ אֱלֹהִֽים׃ ‬"
  },
  {
    "bookId": 19,
    "chapterId": 55,
    "verseId": 21,
    "text": "שָׁלַ֣ח יָ֭דָיו בִּשְׁלֹמָ֗יו חִלֵּ֥ל בְּרִיתֽוֹ׃ ‬"
  },
  {
    "bookId": 19,
    "chapterId": 55,
    "verseId": 22,
    "text": "חָלְק֤וּ ׀ מַחְמָאֹ֣ת פִּיו֮ וּֽקֲרָב־לִ֫בּ֥וֹ רַכּ֖וּ דְבָרָ֥יו מִשֶּׁ֗מֶן וְהֵ֣מָּה פְתִחֽוֹת׃ ‬"
  },
  {
    "bookId": 19,
    "chapterId": 55,
    "verseId": 23,
    "text": "הַשְׁלֵ֤ךְ עַל־יְהוָ֨ה ׀ יְהָבְךָ֮ וְה֢וּא יְכַ֫לְכְּלֶ֥ךָ לֹא־יִתֵּ֖ן לְעוֹלָ֥ם מ֗וֹט לַצַּדִּֽיק׃ ‬"
  },
  {
    "bookId": 19,
    "chapterId": 55,
    "verseId": 24,
    "text": "וְאַתָּ֤ה אֱלֹהִ֨ים ׀ תּוֹרִדֵ֬ם ׀ לִבְאֵ֬ר שַׁ֗חַת אַנְשֵׁ֤י דָמִ֣ים וּ֭מִרְמָה לֹא־יֶחֱצ֣וּ יְמֵיהֶ֑ם וַ֝אֲנִ֗י אֶבְטַח־בָּֽךְ׃ ‬"
  }
]