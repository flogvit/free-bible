[
  {
    "bookId": 19,
    "chapterId": 81,
    "verseId": 1,
    "text": "לַמְנַצֵּ֬חַ ׀ עַֽל־הַגִּתִּ֬ית לְאָסָֽף׃ ‬"
  },
  {
    "bookId": 19,
    "chapterId": 81,
    "verseId": 2,
    "text": "הַ֭רְנִינוּ לֵאלֹהִ֣ים עוּזֵּ֑נוּ הָ֝רִ֗יעוּ לֵאלֹהֵ֥י יַעֲקֹֽב׃ ‬"
  },
  {
    "bookId": 19,
    "chapterId": 81,
    "verseId": 3,
    "text": "שְֽׂאוּ־זִ֭מְרָה וּתְנוּ־תֹ֑ף כִּנּ֖וֹר נָעִ֣ים עִם־נָֽבֶל׃ ‬"
  },
  {
    "bookId": 19,
    "chapterId": 81,
    "verseId": 4,
    "text": "תִּקְע֣וּ בַחֹ֣דֶשׁ שׁוֹפָ֑ר בַּ֝כֵּ֗סֶה לְי֣וֹם חַגֵּֽנוּ׃ ‬"
  },
  {
    "bookId": 19,
    "chapterId": 81,
    "verseId": 5,
    "text": "כִּ֤י חֹ֣ק לְיִשְׂרָאֵ֣ל ה֑וּא מִ֝שְׁפָּ֗ט לֵאלֹהֵ֥י יַעֲקֹֽב׃ ‬"
  },
  {
    "bookId": 19,
    "chapterId": 81,
    "verseId": 6,
    "text": "עֵד֤וּת ׀ בִּֽיה֘וֹסֵ֤ף שָׂמ֗וֹ בְּ֭צֵאתוֹ עַל־אֶ֣רֶץ מִצְרָ֑יִם שְׂפַ֖ת לֹא־יָדַ֣עְתִּי אֶשְׁמָֽע׃ ‬"
  },
  {
    "bookId": 19,
    "chapterId": 81,
    "verseId": 7,
    "text": "הֲסִיר֣וֹתִי מִסֵּ֣בֶל שִׁכְמ֑וֹ כַּ֝פָּ֗יו מִדּ֥וּד תַּעֲבֹֽרְנָה׃ ‬"
  },
  {
    "bookId": 19,
    "chapterId": 81,
    "verseId": 8,
    "text": "בַּצָּרָ֥ה קָרָ֗אתָ וָאֲחַ֫לְּצֶ֥ךָּ אֶ֭עֶנְךָ בְּסֵ֣תֶר רַ֑עַם אֶבְחָֽנְךָ֨ עַל־מֵ֖י מְרִיבָ֣ה סֶֽלָה׃ ‬"
  },
  {
    "bookId": 19,
    "chapterId": 81,
    "verseId": 9,
    "text": "שְׁמַ֣ע עַ֭מִּי וְאָעִ֣ידָה בָּ֑ךְ יִ֝שְׂרָאֵ֗ל אִם־תִּֽשְׁמַֽע־לִֽי׃ ‬"
  },
  {
    "bookId": 19,
    "chapterId": 81,
    "verseId": 10,
    "text": "לֹֽא־יִהְיֶ֣ה בְ֭ךָ אֵ֣ל זָ֑ר וְלֹ֥א תִ֝שְׁתַּחֲוֶ֗ה לְאֵ֣ל נֵכָֽר׃ ‬"
  },
  {
    "bookId": 19,
    "chapterId": 81,
    "verseId": 11,
    "text": "אָנֹכִ֨י ׀ יְה֘וָ֤ה אֱלֹהֶ֗יךָ הַֽ֭מַּעַלְךָ מֵאֶ֣רֶץ מִצְרָ֑יִם הַרְחֶב־פִּ֝֗יךָ וַאֲמַלְאֵֽהוּ׃ ‬"
  },
  {
    "bookId": 19,
    "chapterId": 81,
    "verseId": 12,
    "text": "וְלֹא־שָׁמַ֣ע עַמִּ֣י לְקוֹלִ֑י וְ֝יִשְׂרָאֵ֗ל לֹא־אָ֥בָה לִֽי׃ ‬"
  },
  {
    "bookId": 19,
    "chapterId": 81,
    "verseId": 13,
    "text": "וָֽ֭אֲשַׁלְּחֵהוּ בִּשְׁרִיר֣וּת לִבָּ֑ם יֵ֝לְכ֗וּ בְּֽמוֹעֲצוֹתֵיהֶֽם׃ ‬"
  },
  {
    "bookId": 19,
    "chapterId": 81,
    "verseId": 14,
    "text": "ל֗וּ עַ֭מִּי שֹׁמֵ֣עַֽ לִ֑י יִ֝שְׂרָאֵ֗ל בִּדְרָכַ֥י יְהַלֵּֽכוּ׃ ‬"
  },
  {
    "bookId": 19,
    "chapterId": 81,
    "verseId": 15,
    "text": "כִּ֭מְעַט אוֹיְבֵיהֶ֣ם אַכְנִ֑יעַ וְעַ֥ל צָ֝רֵיהֶ֗ם אָשִׁ֥יב יָדִֽי׃ ‬"
  },
  {
    "bookId": 19,
    "chapterId": 81,
    "verseId": 16,
    "text": "מְשַׂנְאֵ֣י יְ֭הוָה יְכַֽחֲשׁוּ־ל֑וֹ וִיהִ֖י עִתָּ֣ם לְעוֹלָֽם׃ ‬"
  },
  {
    "bookId": 19,
    "chapterId": 81,
    "verseId": 17,
    "text": "וֽ͏ַ֭יַּאֲכִילֵהוּ מֵחֵ֣לֶב חִטָּ֑ה וּ֝מִצּ֗וּר דְּבַ֣שׁ אַשְׂבִּיעֶֽךָ׃ ‬"
  }
]