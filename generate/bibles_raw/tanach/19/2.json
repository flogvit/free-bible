[
  {
    "bookId": 19,
    "chapterId": 2,
    "verseId": 1,
    "text": "לָ֭מָּה רָגְשׁ֣וּ גוֹיִ֑ם וּ֝לְאֻמִּ֗ים יֶהְגּוּ־רִֽיק׃ ‬"
  },
  {
    "bookId": 19,
    "chapterId": 2,
    "verseId": 2,
    "text": "יִ֥תְיַצְּב֨וּ ׀ מַלְכֵי־אֶ֗רֶץ וְרוֹזְנִ֥ים נֽוֹסְדוּ־יָ֑חַד עַל־יְ֝הוָה וְעַל־מְשִׁיחֽוֹ׃ ‬"
  },
  {
    "bookId": 19,
    "chapterId": 2,
    "verseId": 3,
    "text": "נְֽ֭נַתְּקָה אֶת־מֽוֹסְרוֹתֵ֑ימוֹ וְנַשְׁלִ֖יכָה מִמֶּ֣נּוּ עֲבֹתֵֽימוֹ׃ ‬"
  },
  {
    "bookId": 19,
    "chapterId": 2,
    "verseId": 4,
    "text": "יוֹשֵׁ֣ב בַּשָּׁמַ֣יִם יִשְׂחָ֑ק אֲ֝דֹנָ֗י יִלְעַג־לָֽמוֹ׃ ‬"
  },
  {
    "bookId": 19,
    "chapterId": 2,
    "verseId": 5,
    "text": "אָ֤ז יְדַבֵּ֣ר אֵלֵ֣ימוֹ בְאַפּ֑וֹ וּֽבַחֲרוֹנ֥וֹ יְבַהֲלֵֽמוֹ׃ ‬"
  },
  {
    "bookId": 19,
    "chapterId": 2,
    "verseId": 6,
    "text": "וַ֭אֲנִי נָסַ֣כְתִּי מַלְכִּ֑י עַל־צִ֝יּ֗וֹן הַר־קָדְשִֽׁי׃ ‬"
  },
  {
    "bookId": 19,
    "chapterId": 2,
    "verseId": 7,
    "text": "אֲסַפְּרָ֗ה אֶֽ֫ל חֹ֥ק יְֽהוָ֗ה אָמַ֘ר אֵלַ֥י בְּנִ֥י אַ֑תָּה אֲ֝נִ֗י הַיּ֥וֹם יְלִדְתִּֽיךָ׃ ‬"
  },
  {
    "bookId": 19,
    "chapterId": 2,
    "verseId": 8,
    "text": "שְׁאַ֤ל מִמֶּ֗נִּי וְאֶתְּנָ֣ה ג֭וֹיִם נַחֲלָתֶ֑ךָ וַ֝אֲחֻזָּתְךָ֗ אַפְסֵי־אָֽרֶץ׃ ‬"
  },
  {
    "bookId": 19,
    "chapterId": 2,
    "verseId": 9,
    "text": "תְּ֭רֹעֵם בְּשֵׁ֣בֶט בַּרְזֶ֑ל כִּכְלִ֖י יוֹצֵ֣ר תְּנַפְּצֵֽם׃ ‬"
  },
  {
    "bookId": 19,
    "chapterId": 2,
    "verseId": 10,
    "text": "וְ֭עַתָּה מְלָכִ֣ים הַשְׂכִּ֑ילוּ הִ֝וָּסְר֗וּ שֹׁ֣פְטֵי אָֽרֶץ׃ ‬"
  },
  {
    "bookId": 19,
    "chapterId": 2,
    "verseId": 11,
    "text": "עִבְד֣וּ אֶת־יְהוָ֣ה בְּיִרְאָ֑ה וְ֝גִ֗ילוּ בִּרְעָדָֽה׃ ‬"
  },
  {
    "bookId": 19,
    "chapterId": 2,
    "verseId": 12,
    "text": "נַשְּׁקוּ־בַ֡ר פֶּן־יֶאֱנַ֤ף ׀ וְתֹ֬אבְדוּ דֶ֗רֶךְ כִּֽי־יִבְעַ֣ר כִּמְעַ֣ט אַפּ֑וֹ אַ֝שְׁרֵ֗י כָּל־ח֥וֹסֵי בֽוֹ׃ ‬"
  }
]